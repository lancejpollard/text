<ol>
  <li>
    <ol>
      <li>Ke kaloku ukumkani uDavide ubeseleyindoda enkulu,  ehambisekile ebudaleni; bamgubungela ngeengubo, akaba nakufudumala noko.</li>
      <li>Bathi abakhonzi bakhe kuye, Inkosi yethu ukumkani mayifunelwe inkakazana eseyintombi, ime phambi kokumkani,  imonge, ilale esifubeni sakhe, ifudumale inkosi yethu ukumkani.</li>
      <li>Bafuna ke intombi eyinzwakazi emideni yonke yakwaSirayeli,  bafumana uAbhishagi waseShunem, bamzisa kukumkani.</li>
      <li>Inkakazana leyo yayiyinzwakazi encamisileyo, yamonga ukumkani, yamlungiselela; ukumkani akayazi.</li>
      <li>Waza uAdoniya unyana kaHagiti waziphakamisa, wathi, Ndiya kuba ngukumkani. Wazenzela iinqwelo zokulwa, nabamahashe,  namadoda angamashumi omahlanu okutshayelela phambi kwakhe.</li>
      <li>Uyise ebengamenzanga buhlungu nemini enye ngokuthi, Yini na ukuba wenjenje? Kananjalo ubengumfo osiqu sihle; unina wamzala emva koAbhisalom.</li>
      <li>Wacebisana noYowabhi, unyana kaTseruya, noAbhiyatare umbingeleli; bancedisa, balandela uAdoniya.</li>
      <li>Ke bona ooTsadoki umbingeleli, noBhenaya unyana kaYehoyada,  noNatan umprofeti, noShimehi, noRehi, namagorha abe kuDavide,  ababanga ngakuAdoniya.</li>
      <li>UAdoniya wabingelela impahla emfutshane neenkomo ezityetyisiweyo ngasetyeni laseZohelete, elisecaleni le-En-rogele; wamema bonke abazalwana bakhe, oonyana bokumkani,  namadoda onke akwaYuda, abakhonzi bokumkani.</li>
      <li>Ke bona ooNatan umprofeti, noBhenaya, namagorha, noSolomon umkhuluwa wakhe, akabamema.</li>
      <li>Wathetha uNatan kuBhatshebha, unina kaSolomon, wathi,  Akuvanga na ukuba uAdoniya, unyana kaHagiti, ungukumkani;  ukanti inkosi yethu uDavide ayiyazi loo nto?</li>
      <li>Yiza ke ngoko, ndikuphe iqhinga, usize umphefumlo wakho,  nomphefumlo wonyana wakho uSolomon.</li>
      <li>Hamba uye kukumkani uDavide, uthi kuye, Wawungamfungelanga na umkhonzazana wakho, wena nkosi yam, kumkani, wathi, USolomon unyana wakho uya kuba ngukumkani emveni kwam, kuhlale yena etroneni yam? Kungani na ke ukuba abe ngukumkani uAdoniya?</li>
      <li>Uyabona, ndothi, usathetha apho nokumkani, ndingene nam emva kwakho, ndiwazalise amazwi akho.</li>
      <li>Waya ke uBhatshebha kukumkani egumbini; ke ukumkani ubeseleyindoda enkulu kunene: uAbhishagi waseShunem ubelungiselela ukumkani.</li>
      <li>Wathoba uBhatshebha, waqubuda kukumkani. Wathi ukumkani,  Unga ntoni na?</li>
      <li>Wathi yena kuye, Nkosi yam, wena wamfungela uYehova uThixo wakho umkhonzazana wakho, wathi, USolomon unyana wakho uya kuba ngukumkani emveni kwam, kuhlale yena etroneni yam.</li>
      <li>Kaloku nanku inguAdoniya ukumkani; kanti akwazi wena, nkosi yam kumkani.</li>
      <li>Ubingelele iinkomo nezinto ezityetyisiweyo, nempahla emfutshane yaninzi, wamema bonke oonyana bokumkani,  noAbhiyatare umbingeleli, noYowabhi umthetheli-mkhosi; akammema ke yena uSolomon umkhonzi wakho.</li>
      <li>Wena, nkosi yam kumkani, amehlo amaSirayeli onke akuwe,  ukuba uwaxelele, ukuba kuhlale bani na etroneni yenkosi yam ukumkani emveni kwayo.</li>
      <li>Kothi, xa ithe yalala kooyise inkosi yam ukumkani, sibe ngaboni, thina noSolomon unyana wam.</li>
      <li>Uthe esathetha nokumkani, nanko kufika uNatan umprofeti.</li>
      <li>Waxelelwa ukumkani, kwathiwa, Nanku uNatan umprofeti.  Wafika ke phambi kokumkani, waqubuda kukumkani ngobuso emhlabeni;</li>
      <li>wathi uNatan, Nkosi yam kumkani, utshilo na wena ukuthi,  UAdoniya uya kuba ngukumkani emveni kwam, kuhlale yena etroneni yam?</li>
      <li>Ngokuba uhlile namhlanje, wabingelela iinkomo nezinto ezityetyisiweyo, nempahla emfutshane yaninzi, wamema bonke oonyana bokumkani, nabathetheli-mkhosi, noAbhiyatare umbingeleli; nabo ke besidla besela phambi kwakhe, besithi,  Makadle ubomi ukumkani uAdoniya.</li>
      <li>Ke akandimemanga mna mkhonzi wakho, noTsadoki umbingeleli,  noBhenyana unyana kaYehoyada, noSolomon umkhonzi wakho.</li>
      <li>Ingaba ivela kwinkosi yam ukumkani na le nto, waza akwabazisa abakhonzi bakho oya kuhlala etroneni yenkosi yam ukumkani emveni kwayo?</li>
      <li>Waphendula ukumkani uDavide, wathi, Bizani uBhatshebha eze kum. Weza ke phambi kokumkani, wema phambi kokumkani.</li>
      <li>Wafunga ukumkani, wathi, Ehleli nje uYehova, owawukhululayo umphefumlo wam ekubandezelekeni konke;</li>
      <li>inene, njengoko ndakufungela uYehova uThixo kaSirayeli,  ndisithi, USolomon unyana wakho uya kuba ngukumkani emveni kwam, kuhlale yena etroneni yam esikhundleni sam: inene, ndiya kwenjenjalo namhla.</li>
      <li>Wathoba ke uBhatshebha ngobuso emhlabeni, waqubuda kukumkani, wathi, Mayidle ubomi inkosi yam, ukumkani uDavide,  ngonaphakade.</li>
      <li>Wathi ukumkani uDavide, Babizeni beze kum apha uTsadoki umbingeleli, noNatan umprofeti, noBhenaya unyana kaYehoyada.  Beza ke phambi kokumkani.</li>
      <li>Wathi ukumkani kubo, Thabathani abakhonzi benkosi yenu,  bahambe nani, nikhwelise uSolomon unyana wam kowam undlebende,  nihle naye niye eGihon;</li>
      <li>bamthambisele khona ooTsadoki umbingeleli noNatan umprofeti, abe ngukumkani kumaSirayeli; nivuthele izigodlo,  nithi, Makadle ubomi ukumkani uSolomon.</li>
      <li>Nize ninyuke, nimlandele; eze ahlale etroneni yam; abe ngukumkani yena esikhundleni sam. Ndimmisile ukuba abe yinganga kumaSirayeli nakumaYuda.</li>
      <li>Waphendula uBhenaya unyana kaYehoyada, wathi kukumkani,  Amen; makatsho uYehova uThixo wenkosi yam ukumkani.</li>
      <li>Njengokuba uYehova wayenenkosi yam ukumkani, ngokunjalo uya kuba noSolomon, ayikhulise itrone yakhe ngaphezu kwetrone yenkosi yam ukumkani uDavide.</li>
      <li>Wehla ke uTsadoki umbingeleli, noNatan umprofeti, noBhenaya unyana kaYehoyada, nabancinithi, nezigidimi; bamkhwelisa uSolomon kundlebende wokumkani uDavide, baya naye eGihon.</li>
      <li>UTsadoki umbingeleli wathabatha isigodlo seoli ententeni,  wamthambisa uSolomon, wavuthela izigodlo, bathi bonke abantu,  Makadle ubomi ukumkani uSolomon!</li>
      <li>Benyuka bonke abantu, bamlandela, abantu bebetha ugwali,  bevuya ngemivuyo emikhulu; wathi ndi umhlaba ngesandi sabo.</li>
      <li>Beva ooAdoniya nabamenywa bakhe bonke, bakukhova ukudla.  Wasiva uYowabhi isandi sesigodlo, wathi, Sesani na esi sandi sizamazamisa isixeko?</li>
      <li>Uthe esathetha, nanko kufika uYonatan unyana ka-Abhiyatare umbingeleli. Wathi uAdoniya, Ngena, ngokuba ungumfo onesidima,  uza neendaba ezilungileyo.</li>
      <li>Waphendula uYonatan, wathi kuAdoniya, Hayi, inkosi yethu ukumkani uDavide imenze ukumkani uSolomon.</li>
      <li>Ukumkani umkhuphe noTsadoki umbingeleli, noNatan umprofeti,  noBhenaya unyana kaYehoyada, nabancinithi, nezigidimi,  bamkhwelisa kundlebende wokumkani;</li>
      <li>ooTsadoki umbingeleli noNatan umprofeti bamthambisa ukuba abe ngukumkani eGihon. Benyuka, besuka apho bevuya, sazamazama ke isixeko. Siso ke eso esi sandi nisivayo.</li>
      <li>Kananjalo uSolomon uselehleli etroneni yobukumkani.</li>
      <li>Kananjalo bafikile abakhonzi bokumkani, beza kubonga inkosi yethu, ukumkani uDavide, bathi, UThixo wakho makalilungise igama likaSolomon ngaphezu kwegama lakho, ayikhulise itrone yakhe ngaphezu kwetrone yakho; waqubuda ukumkani esililini.</li>
      <li>Kananjalo wenjenje ukumkani ukuthetha, wathi, Makabongwe uYehova, uThixo kaSirayeli, ondinikileyo namhla owokuhlala etroneni yam, esabona nje amehlo am.</li>
      <li>Bothuka ke bonke abamenywa baka-Adoniya, besuka, bahamba elowo indlela yakhe.</li>
      <li>Woyika uAdoniya ebusweni bukaSolomon, wesuka, waya wabambelela ezimpondweni zesibingelelo.</li>
      <li>Waxelelwa uSolomon, kwathiwa, Nanko uAdoniya esoyika ukumkani uSolomon; nanko ebambelele ezimpondweni zesibingelelo,  esithi, Makandifungele namhlanje ukumkani uSolomon, athi, akayi kumbulala ngekrele umkhonzi wakhe.</li>
      <li>Wathi ke uSolomon, Ukuba uthe wangumfo onesidima, akusayi kuwa lunwele lwakhe emhlabeni; ke ukuba kuthe kwafunyanwa ububi kuye, uya kufa.</li>
      <li>Wathumela ukumkani uSolomon, bamhlisa esibingelelweni; waya waqubuda kukumkani uSolomon. Wathi uSolomon kuye, Hamba ugoduke.</li>
    </ol>
  </li>
  <li>
    <ol>
      <li>Yasondela imihla kaDavide yokuba afe; wamwisela umthetho uSolomon unyana wakhe, wathi,</li>
      <li>Ndihamba indlela yehlabathi lonke; yomelela ke ube yindoda,</li>
      <li>ugcine isigxina sikaYehova uThixo wakho, uhambe ngeendlela zakhe, ugcine imimiselo yakhe, nemithetho yakhe, namasiko akhe,  nezingqino zakhe, njengoko kubhaliweyo emyalelweni kaMoses,  ukuze ube nengqiqo ezintweni zonke othe wazenza, nasezintweni zonke othe wasinga kuzo;</li>
      <li>ukuze alimise uYehova ilizwi lakhe awalithethayo ngam,  esithi, Ukuba bathe oonyana bakho bayigcina indlela yabo, ukuba bahambe phambi kwam enyanisweni ngentliziyo yabo yonke,  nangomphefumlo wabo wonke, (esithi) akuyi kunqunyukelwa ndoda etroneni yakwaSirayeli.</li>
      <li>Kananjalo wena uya kwazi awakwenzayo kum uYowabhi unyana kaTseruya, awakwenzayo kubathetheli ababini bemikhosi yakwaSirayeli, kuAbhinere unyana kaNere, nakuAmasa unyana kaYetere, awababulalayo, waphalaza amagazi emfazwe, lixolile,  wabeka amagazi emfazwe embhinqweni wakhe obusesinqeni sakhe,  nasezimbadadeni zakhe ezisezinyaweni.</li>
      <li>Yenza ngokobulumko bakho, zingehli izimvi zakhe ziye kwelabafileyo enoxolo.</li>
      <li>Ke koonyana bakaBharzilayi waseGiliyadi, uze wenze ngenceba,  babe kwabadla etafileni yakho; ngokuba benjenjalo ukuza kum ekusabeni kwam ebusweni buka-Abhisalom, umkhuluwa wakho.</li>
      <li>Uyabona, unawe uShimehi unyana kaGera, umBhenjamin,  waseBhahurim; yena wanditshabhisa ngotshabhiso olukhulu, mini ndaya eMahanayim. Yena ke wehla weza kundikhawulela eYordan,  ndamfungela uYehova, ndathi, Andiyi kukubulala ngekrele.</li>
      <li>Ngoko uze ungamenzi omsulwa, ngokuba uyindoda elumkileyo wena; uze ukwazi oko uya kukwenza kuye; uzihlisele kwelabafileyo zinegazi izimvi zakhe.</li>
      <li>Walala ke uDavide kooyise, wangcwatyelwa emzini kaDavide.</li>
      <li>Ke imihla abengukumkani kumaSirayeli uDavide ibingamashumi omane eminyaka; eHebron wayengukumkani iminyaka esixhenxe;  eYerusalem wayengukumkani iminyaka emashumi mathathu anamithathu.</li>
      <li>Wahlala ke uSolomon etroneni kaDavide uyise; baqiniseka kunene ubukumkani bakhe.</li>
      <li>Ke kaloku waya uAdoniya, unyana kaHagiti, kuBhatshebha unina kaSolomon. Wathi yena, Uza ngoxolo na? Wathi, Ngoxolo.</li>
      <li>Wathi, Ndinelizwi nawe. Wathi, Thetha.</li>
      <li>Wathi, Uyazi wena ukuba bebubobam ubukumkani, abe ebubhekise kum ubuso bawo onke amaSirayeli, ukuba ndibe ngukumkani. Bathi guququ ubukumkani, baba bobomninawa wam;  ngokuba baba bobakhe, buphuma kuYehova.</li>
      <li>Kungokunje ndicela nto-nye kuwe, uze ungandilanduleli.</li>
      <li>Wathi kuye, Thetha. Wathi ke, Khawuthethe noSolomon ukumkani, ngokuba akayi kukulandulela, andinike uAbhishagi waseShunem, abe ngumkam.</li>
      <li>Wathi uBhatshebha, Kulungile, ndokuthethelela kukumkani.</li>
      <li>Waya ke uBhatshebha kukumkani uSolomon, ukuba athethe naye ngoAdoniya. Wesuka ukumkani waya kumkhawulela, waqubuda kuye,  wahlala etroneni yakhe, wammisela itrone unina wokumkani,  wahlala ke ngasekunene kwakhe.</li>
      <li>Wathi, Ndicela nto-nye kuwe; uze ungandilanduleli. Wathi ke ukumkani kuye, Cela, ma, ngokuba andiyi kukulandulela.</li>
      <li>Wathi yena, UAbhishagi waseShunem makanikwe uAdoniya,  umkhuluwa wakho, abe ngumkakhe.</li>
      <li>Waphendula ukumkani uSolomon, wathi kunina, Yini na ukuba uAdoniya umcelele uAbhishagi waseShunem? Sewumcelela nobukumkani, ngokuba ungumkhuluwa wam; ucelele yena,  noAbhiyatare umbingeleli, noYowabhi unyana kaTseruya.</li>
      <li>Ukumkani uSolomon wafunga uYehova, wathi, Makenjenje uThixo kum, aqokele ukwenjenje, ukuba uAdoniya akalithethanga elo lizwi elahla umphefumlo wakhe.</li>
      <li>Ngoko, ehleli nje uYehova, ondiqinisileyo, wandihlalisa etroneni kaDavide ubawo, wandenzela indlu njengoko wakuthethayo, uya kubulawa namhlanje uAdoniya.</li>
      <li>Ukumkani uSolomon wathumela ke ngoBhenaya unyana kaYehoyada; wamgwaza, wafa.</li>
      <li>NakuAbhiyatare umbingeleli wathi ukumkani, Hamba uye eAnatoti, emhlabeni wakho; ngokuba ungumfo wokufa; ke andiyi kukubulala ngale mini; ngokuba wayithwala ityeya yeNkosi uYehova phambi koDavide ubawo, nangokuba ubucinezelwe kuko konke abecinezelwe kuko ubawo.</li>
      <li>USolomon wamgxotha uAbhiyatare ekubeni ngumbingeleli kaYehova; ukuze alizalise ilizwi likaYehova, awalithethayo ngendlu kaEli eShilo.</li>
      <li>Lwafika olu daba kuYowabhi; ngokuba uYowabhi wayethelele kuAdoniya, noko wayengathelelanga kuAbhisalom. UYowabhi wasabela ententeni kaYehova, wabambelela ezimpondweni zesibingelelo.</li>
      <li>Waxelelwa ukumkani uSolomon, ukuba uYowabhi usabele ententeni kaYehova; nanko ecaleni lesibingelelo. USolomon wathuma uBhenaya unyana kaYehoyada, wathi, Yiya umgwaze.</li>
      <li>Waya uBhenaya ententeni kaYehova, wathi kuye, Uthi ukumkani, Phuma. Wathi yena, Hayi; ndiya kufela apha. UBhenaya wambuyisela ukumkani ilizwi, esithi, Wenjenje ukuthetha uYowabhi, wenjenje ukundiphendula.</li>
      <li>Wathi ukumkani kuye, Yenza njengoko athethe ngako, umgwaze,  umngcwabe, uwasuse kum nakwindlu kabawo amagazi amsulwa,  awawaphalazayo uYowabhi.</li>
      <li>UYehova wolibuyisela entlokweni yakhe igazi lakhe, owawela amadoda amabini angamalungisa, alungileyo kunaye, wawabulala ngekrele, engazi ubawo uDavide, angooAbhinere unyana kaNere,  umthetheli-mkhosi wakwaSirayeli, noAmasa unyana kaYetere,  umthetheli-mkhosi wakwaYuda.</li>
      <li>Obuyela amagazi awo entlokweni kaYowabhi, nasentlokweni yembewu yakhe ngonaphakade; kuDavide, nakwimbewu yakhe,  nakwindlu yakhe, nakwitrone yakhe, ibe luxolo olungunaphakade,  luvela kuYehova.</li>
      <li>Wenyuka ke uBhenaya unyana kaYehoyada, wamgwaza, wambulala;  wangcwatyelwa endlwini yakhe entlango.</li>
      <li>Ukumkani wamisa uBhenaya, unyana kaYehoyada, esikhundleni sakhe phezu komkhosi; ukumkani wamisa uTsadoki umbingeleli esikhundleni sika-Abhiyatare.</li>
      <li>Wathumela ukumkani, wabiza uShimehi, wathi kuye, Zakhele indlu eYerusalem, uhlale khona, ungaphumi khona, uye phi naphi;</li>
      <li>kothi, mini uthe waphuma, wawela umlanjana oyiKidron, wazi inene ukuba uya kufa; igazi lakho loba phezu kwentloko yakho.</li>
      <li>Wathi uShimehi kukumkani, Lilungile elo lizwi; njengoko ithethe ngako inkosi yam ukumkani, uya kwenjenjalo umkhonzi wakho. Wahlala ke uShimehi eYerusalem imihla emininzi.</li>
      <li>Kwathi ekupheleni kweminyaka emithathu, kwazimela izicaka ezibini zikaShimehi, zaya kuAkishe unyana kaMahaka, ukumkani waseGati. Waxelelwa uShimehi, kwathiwa, Yabona, izicaka zakho ziseGati.</li>
      <li>Wesuka uShimehi, wabopha iesile lakhe, waya eGati kuAkishe,  efuna izicaka zakhe ezo; uShimehi waya eGati, weza nazo izicaka zakhe.</li>
      <li>Waxelelwa uSolomon, ukuba uShimehi uphumile eYerusalem,  waya eGati wabuya.</li>
      <li>Wathumela ke ukumkani, wambiza uShimehi, wathi kuye,  Bendingakufungise uYehova yini na, ndakuqononondisa, ndisithi,  Mini uthe waphuma waya phi naphi, yazi inene ukuba uya kufa?  Wathi ke wena kum, Lilungile elo lizwi, ndilivile.</li>
      <li>Kungani na ke ukuba ungasigcini isifungo sikaYehova,  nomthetho endakuwiselayo?</li>
      <li>Wathi ukumkani kuShimehi, Uyabazi wena bonke ububi obaziwa yintliziyo yakho, owabenzayo kuDavide ubawo; uya bubuyisela uYehova ububi bakho kwasentlokweni yakho;</li>
      <li>asikelelwe ukumkani uSolomon, iqiniseke itrone kaDavide phambi koYehova, kude kuse ephakadeni.</li>
      <li>Ukumkani wamwisela ke umthetho uBhenaya unyana kaYehoyada;  waphuma wamgwaza, wafa. Ubukumkani baqiniseka esandleni sikaSolomon.</li>
    </ol>
  </li>
  <li>
    <ol>
      <li>USolomon ke wakha ubuhlobo noFaro ukumkani wamaYiputa;  wazeka intombi kaFaro, wayizisa emzini kaDavide, wada wayigqiba ukuyakha indlu yakhe, nendlu kaYehova, nodonga lwaseYerusalem ngeenxa zonke.</li>
      <li>Kodwa ke abantu babebingelela ezigangeni; ngokuba belingekakhelwa ndlu igama likaYehova, kwada kwayiloo mihla.</li>
      <li>USolomon ubemthanda uYehova, ehamba emimiselweni kaDavide uyise; kodwa ke ubebingelela eqhumisela ezigangeni yena.</li>
      <li>Ukumkani ubesiya eGibheyon, ukuba abingelele khona; ngokuba ibisiso isiganga esikhulu; uSolomon wenyusa iwaka lamadini anyukayo kweso sibingelelo.</li>
      <li>UYehova wabonakala kuSolomon eGibheyon apho ngephupha ebusuku, wathi uThixo, Cela into, ndikuphe.</li>
      <li>Wathi uSolomon, Wena wenza inceba enkulu kumkhonzi wakho uDavide ubawo, njengoko abehamba phambi kwakho enyanisweni,  nasebulungiseni, nangokuthi tye kwentliziyo kuwe, wamgcinela le nceba inkulu, wamnika unyana ohleli etroneni yakhe, njengokuba kunjalo namhla.</li>
      <li>Kaloku, Yehova Thixo wam, wena umenze umkhonzi wakho lo wangukumkani esikhundleni sikaDavide ubawo; ndingumntwana omncinane; andikwazi ukuphuma nokungena.</li>
      <li>Umkhonzi wakho lo uphakathi kwabantu bakho obanyulileyo,  abantu abaninzi, abangenakubalwa, abangenakuxelwa ukuba baninzi.</li>
      <li>Mnike umkhonzi wakho intliziyo evayo, yokubalawula abantu bakho, ahlule phakathi kokulungileyo nokungendawo; ngokuba ngubani na onako ukubalawula abantu bakho aba bangaka?</li>
      <li>Lalunga elo lizwi emehlweni eNkosi ukuba uSolomon acele loo nto.</li>
      <li>Wathi ke uThixo kuye, Ngenxa enokuba ucele le nto,  akwazicelela imihla emininzi, akwazicelela ubutyebi,  akwazicelela ubomi beentshaba zakho, wazicelela ukuqonda ukuba uwathethe amatyala: uya bona, ndenze ngokwelizwi lakho.</li>
      <li>Uyabona, ndikunikile intliziyo enobulumko enokuqonda,  ekungabangakho unjengawe phambi kwakho, ekungayi kuvela unjengawe emva kwakho.</li>
      <li>Kananjalo oko ungakucelanga ndikunikile nako, kwaubutyebi nozuko, ukuba kungabikho mntu unjengawe phakathi kookumkani yonke imihla yakho.</li>
      <li>Ke ukuba uthe wahamba ngeendlela zam, ngokuyigcina imimiselo yam nemithetho yam, njengoko wahamba ngako uDavide uyihlo, ndoyolula imihla yakho.</li>
      <li>Wavuka uSolomon, O! liphupha. Waya ke eYerusalem, wema phambi kwetyeya yomnqophiso kaYehova, wenyusa amadini anyukayo,  wenza imibingelelo yokubulela, wabenzela isidlo abakhonzi bakhe bonke.</li>
      <li>Ngelo xesha kweza kukumkani amankazana amabini angamahenyukazi, ema phambi kwakhe.</li>
      <li>Yathi enye inkazana, Camagu, nkosi yam! Thina nale nkazana sihlala ndlwini-nye; ndazala, ndinayo kuloo ndlu.</li>
      <li>Kwathi ngosuku lwesithathu ndizele, yazala nayo le nkazana,  sindawonye ke; kwaye kungekho mntu wasemzini unathi kuloo ndlu,  sisodwa thina sobabini kuloo ndlu.</li>
      <li>Wafa unyana wale nkazana ebusuku, ngokusuka ilale phezu kwakhe.</li>
      <li>Yavuka phakathi kobusuku, yamthabatha unyana wam ecaleni lam, elele umkhonzazana wakho lo, yamlalisa esifubeni sayo,  yathi unyana wayo ofileyo yamlalisa esifubeni sam.</li>
      <li>Ndavuka kusasa, ukuba ndimanyise unyana wam, O! ufile;  ndaza ndamgqala kusasa, yini le, asingunyana wam endamzalayo.</li>
      <li>Yathi enye inkazana, Hayi, ngunyana wam lo uhleliyo, unyana wakho ngulowa ufileyo. Yathi le, Hayi; unyana wakho ngulowa ufileyo, unyana wam ngulo uhleliyo. Benjenjalo ukuthetha phambi kokumkani.</li>
      <li>Wathi ukumkani, Le ithi, Ngunyana wam lo uhleliyo, unyana wakho ngulowa ufileyo; leya ithi, Hayi, unyana wakho ngulowa ufileyo, ngunyana wam lo uhleliyo.</li>
      <li>Wathi ukumkani, Ndithabatheleni ikrele. Balizisa ke ikrele phambi kokumkani.</li>
      <li>Wathi ukumkani, Mcandeni kubini lo mntwana uhleliyo,  niyinike isahlulo enye, niyinike isahlulo enye.</li>
      <li>Yathetha le nkazana, ungowayo unyana ohleliyo, kukumkani (ngokuba ibisikwayimfesane ngonyana wayo), yathi, Camagu, nkosi yam, seniyinika lo mntwana uhleliyo; musani ukumbulala afe. Ke enye le yathi, Makangabi ngowam, makangabi ngowakhe; mcandeni.</li>
      <li>Waphendula ukumkani, wathi, Mnikeni leya umntwana ohleliyo,  ningambulali; nguye unina.</li>
      <li>Asiva onke amaSirayeli isigwebo agwebe ngaso ukumkani;  amoyika ukumkani; ngokuba ayebona ukuba ubulumko bukaThixo buphakathi kwakhe, ukuba enze isigwebo.</li>
    </ol>
  </li>
  <li>
    <ol>
      <li>Ukumkani uSolomon waba ngukumkani wamaSirayeli onke.</li>
      <li>Ngabo aba ke abathetheli abenabo: nguAzariya, unyana kaTsadoki, umbingeleli;</li>
      <li>ngooElihorefe noAhiya, oonyana bakaShisha, ababhali;  nguYehoshafati, unyana ka-Ahiludi, umkhumbuzi wezinto zakomkhulu;</li>
      <li>nguBhenaya, unyana kaYehoyada, obephethe umkhosi;  ngooTsadoki noAbhiyatare ababingeleli;</li>
      <li>nguAzariya, unyana kaNatan, obephethe abongameli;  nguZabhudi, unyana kaNatan, umbingeleli, obengumhlobo wokumkani;</li>
      <li>nguAhishare obephethe indlu; nguAdoniram unyana ka-Abheda,  obephethe abafakwa uviko.</li>
      <li>USolomon ubenabongameli abalishumi elinababini phezu kwamaSirayeli onke, ababemxhasa ukumkani nendlu yakhe: elowo ubexhasa ngenyanga yakhe ngomnyaka.</li>
      <li>Ngawo ke la amagama abo: nguBhen-hure, wakweleentaba lakwaEfrayim;</li>
      <li>nguBhen-dekere eMakatse, naseShahalebhim,  naseBhete-shemeshe, nase-Elon-bhete-hanan;</li>
      <li>nguBhen-hesede eArubhoti; yayikuye iSoko, nelizwe lonke lakwaHefere;</li>
      <li>nguBhen-abhinadabhi ezindulini zonke zaseDore: uTafati intombi kaSolomon ibingumkakhe;</li>
      <li>nguBhahana unyana ka-Ahiludi eTahanaki naseMegido,  naseBhete-shehan yonke esecaleni laseTsaretan, ezantsi kweYizereli, kwathabathela eBhete-shehan, kwesa eAbhele-mehola,  kwesa ele kowakwaYokemeham;</li>
      <li>nguBhen-gebhere eRamoti yaseGiliyadi, enamagxamesi akwaYahire unyana kaManase aseGiliyadi, enommandla waseArgobhi oseBhashan: amashumi amathandathu emizi emikhulu eneendonga nemivalo yobhedu;</li>
      <li>nguAhinadabhi unyana kaIdo, eMahanayim;</li>
      <li>nguAhimahatse kwaNafetali: yena kananjalo wazeka uBhasemati, intombi kaSolomon, yangumkakhe;</li>
      <li>nguBhahana unyana kaHushayi, kwa-Ashere naseAloti;</li>
      <li>nguYehoshafati unyana kaParuwa, kwaIsakare;</li>
      <li>nguShimehi unyana kaEla, kwaBhenjamin; nguGebhere unyana kaUri,</li>
      <li>elizweni laseGiliyadi, ezweni lakwaSihon ukumkani wama-Amori, nelakwaOgi ukumkani waseBhashan; ekuphela komongameli obekwelo zwe.</li>
      <li>AmaYuda namaSirayeli ebemaninzi, enjengentlabathi engaselwandle ukuba maninzi, esidla, esela, evuya.</li>
      <li>USolomon ubelawula ezikumkanini zonke, ethabathela kuwo uMlambo, naselizweni lamaFilisti, wesa nasemdeni weYiputa,  zizisa iminikelo, zimkhonza uSolomon yonke imihla yobomi bakhe.</li>
      <li>Ke ukudla kukaSolomon kwamini-nye bekungamashumi omathathu eekore zomgubo ocoliweyo, namashumi omathandathu eekore zomgubo,</li>
      <li>ishumi leenkomo ezityetyisiweyo, namashumi omabini eenkomo zasemadlelweni, nekhulu lempahla emfutshane, ewodwa amaxhama,  namabhadi, namanqa, neenkuku ezityetyisiweyo.</li>
      <li>Ngokuba ubenobukhosi kulo lonke eliphesheya kwawo uMlambo,  lithabathela eTifesa lesa eGaza, kookumkani bonke abaphesheya koMlambo. Wayenoxolo ngeenxa zonke kuye.</li>
      <li>Ahlala amaYuda namaSirayeli ekholosile, elowo ehleli phantsi komdiliya wakhe naphantsi komkhiwane wakhe, ethabathela kwaDan esa eBher-shebha, yonke imihla kaSolomon.</li>
      <li>USolomon wayenamawaka amane emikhumbi yezitali zamahashe eenqwelo zakhe, neshumi elinamabini lamawaka amahashe akhwelwayo.</li>
      <li>Abo bongameli babemxhasa ukumkani uSolomon, nabo bonke abasondela etafileni yokumkani uSolomon, elowo exhasa ngenyanga yakhe; bekungasweleki nto.</li>
      <li>Irhasi nomququ wamahashe, nowamahashe aziimbaleki,  babeyizisa endaweni apho ibifanele ukuba khona, elowo njengokumiselwa kwakhe.</li>
      <li>UThixo wamnika ke uSolomon ubulumko nengqondo ngokuninzi kunene, nobubanzi bentliziyo, njengentlabathi eselunxwemeni lolwandle.</li>
      <li>Ubulumko bukaSolomon bebubuninzi ngaphezu kobulumko boonyana bonke basempumalanga, naphezu kobulumko bonke bamaYiputa.</li>
      <li>Ubelumkile ngaphezu kwabantu bonke, ngaphezu koEtan umEzera, noHeman, noKalekole, noDarda, oonyana bakaMaholi.  Igama lakhe belisezintlangeni zonke ngeenxa zonke.</li>
      <li>Wathetha amawaka amathathu emizekeliso; zathi neengoma zakhe zaliwaka elinantlanu.</li>
      <li>Wathetha ngemithi, ethabathela kumsedare waseLebhanon, ase nakwihisope ephuma eludongeni; wathetha nangeenkomo,  nangeentaka, nangezinambuzane, nangeentlanzi.</li>
      <li>Baye bevela ezintlangeni zonke, besiza kuva ubulumko bukaSolomon bevela kookumkani bonke bomhlaba, ababebuvile ubulumko bakhe.</li>
    </ol>
  </li>
  <li>
    <ol>
      <li>Wathuma ke uHiram, ukumkani waseTire, abakhonzi bakhe kuSolomon; kuba ubevile ukuba uthanjisiwe ukuba abe ngukumkani,  esikhundleni sikayise; ngokuba uHiram ubehleli emthanda uDavide yonke imihla.</li>
      <li>Wathumela uSolomon kuHiram, esithi,</li>
      <li>Uyazi wena ukuba uDavide ubawo ubengenako ukulakhela igama likaYehova uThixo wakhe indlu, ngenxa yeentshaba ezibe zimjikelezile, wada uYehova wazibeka ngaphantsi kweentende zeenyawo zakhe.</li>
      <li>Kaloku ke undiphumzile uYehova, uThixo wam, ngeenxa zonke;  akukho lutshaba, akukho sihlo sibi.</li>
      <li>Uyabona, ndithi ndiza kulakhela indlu igama likaYehova uThixo wam, njengoko wakuthethayo uYehova kuDavide ubawo,  esithi, Unyana wakho, endiya kumbeka esikhundleni sakho etroneni yakho, nguye oya kulakhela indlu igama lam.</li>
      <li>Ngoko ke wisa umthetho, bandigawulele imisedare eLebhanon;  abakhonzi bam babe nabakhonzi bakho; ndikunike umvuzo wabakhonzi bakho, njengako konke owokuthetha; ngokuba uyazi wena, ukuba kuthi apha akukho ndoda ikwaziyo ukugawula imithi njengamaTsidon.</li>
      <li>Kwathi, akuweva uHiram amazwi kaSolomon, wavuya kunene,  wathi, Makabongwe uYehova namhla, omnikileyo uDavide unyana olumkileyo, wokubaphatha aba bantu baninzi kangaka.</li>
      <li>Wathumela uHiram kuSolomon, esithi, Ndikuvile oko undithumele khona; ndokwenza konke ukuthanda kwakho mna ngemisedare nangemisipres.</li>
      <li>Abakhonzi bam boyihlisa eLebhanon, bayise elwandle;  ndiyihlanganise ndiyidadise elwandle, ndiyise kuloo ndawo wondimisela yona, ndiyikhulule khona, uyithabathe khona; ke wena wenze ukuthanda kwam, ngokuyinika ukudla indlu yam.</li>
      <li>Waye ke uHiram emnika uSolomon imisedare nemisipres ngangokuthanda kwakhe konke.</li>
      <li>USolomon wamnika uHiram amashumi amabini amawaka eekore zengqolowa, ukuba idle indlu yakhe; namashumi omabini eekore zeoli engqushiweyo; wenjenjalo ke uSolomon ukumnika uHiram iminyaka ngeminyaka.</li>
      <li>UYehova wamnika ubulumko uSolomon, njengoko wayekuthethile kuye; lwaba luxolo phakathi koHiram noSolomon: benza umnqophiso bobabini.</li>
      <li>Ukumkani uSolomon wahlahla abafakwa uviko kumaSirayeli onke; abo bafakwa uviko babengamashumi omathathu amawaka amadoda.</li>
      <li>Wabathuma eLebhanon, ishumi lamawaka ngenyanga,  bekhululana; inyanga enye babe seLebhanon, iinyanga ezimbini babe sekhaya; ke uAdoniram ubephethe abo bafakwa uviko.</li>
      <li>USolomon ebenamashumi asixhenxe amawaka athwala imithwalo,  namashumi osibhozo amawaka abeqingqa amatye ezintabeni;</li>
      <li>bebodwa abathetheli abangabongameli bakaSolomon,  ababewuphethe umsebenzi, bengamawaka amathathu anamakhulu mathathu, ababenobukhosi ebantwini ababewusebenza loo msebenzi.</li>
      <li>Wawisa umthetho ukumkani, bemba amatye amakhulu, amatye anqabileyo, amatye aqingqiweyo okuseka indlu.</li>
      <li>Baqingqa ke abakhi bakaSolomon, nabakhi bakaHiram,  nabaseGebhali, balungisa imithi namatye okuyakha indlu.</li>
    </ol>
  </li>
  <li>
    <ol>
      <li>Kwathi, ngomnyaka wamakhulu omane anamanci asibhozo bephumile oonyana bakaSirayeli ezweni lamaYiputa, ngomnyaka wesine uSolomon engukumkani kumaSirayeli, ngenyanga enguZivi,  eyinyanga yesibini, wamakhela uYehova indlu leyo.</li>
      <li>Loo ndlu ukumkani uSolomon wamakhelayo uYehova ibiziikubhite ezimashumi mathandathu ubude bayo, iziikubhite ezimashumi mabini ububanzi bayo, iziikubhite ezimashumi mathathu ukuphakama kwayo.</li>
      <li>Ivaranda, ebiphambi kwebhotwe lendlu, ibiziikubhite ezimashumi mabini ubude bayo bungangobubanzi bendlu;  ibiziikubhite ezilishumi ububanzi bayo phambi kwendlu.</li>
      <li>Ke indlu wayenzela iifestile ezinamanqwanqwa athe nkqi.</li>
      <li>Wakha eludongeni lwendlu umayamo ngeenxa zonke; ezindongeni zendlu ngeenxa zonke, ezo zebhotwe nezendawo yezihlabo, wenza amagumbi emacaleni ngeenxa zonke;</li>
      <li>udidi oluphantsi beluziikubhite ezintlanu ububanzi balo;  oluphakathi beluziikubhite ezintandathu ububanzi balo;  olwesithathu beluziikubhite ezisixhenxe ububanzi balo; ngokuba wenza iingqameko endlwini ngaphandle, wajikelezisa, ukuze imiqadi ingafakwa ezindongeni zendlu.</li>
      <li>Indlu ekwakhiweni kwayo yakhiwa ngamatye aselegqityiwe ukulungiswa endaweni ambiwa kuyo; izando nezixholo, zonke iimpahla zesinyithi, azivakalanga kuloo ndlu ekwakhiweni kwayo.</li>
      <li>Umnyango wegumbi eliphakathi ubusecaleni lasekunene lendlu;  kwenyukwa ngezinyuko ezizungulezayo ukuya kweloluphakathi udidi, nokusuka kulo kuyiwe kwelolwesithathu.</li>
      <li>Wayakha ke indlu, wayigqiba, wayifulela ngemiqadi neeplanga zemisedare.</li>
      <li>Wakha ke umayamo endlwini yonke, waziikubhite ezintlanu ukuphakama kwawo; wabambelela endlwini ngemisedare.</li>
      <li>Lafika ilizwi likaYehova kuSolomon, lisithi,</li>
      <li>Ngale ndlu uyakhayo wena, ukuba uthe wahamba ngemimiselo yam, wawenza amasiko am, wayigcina yonke imithetho ngokuhamba ngayo: ndolimisa kuwe ilizwi lam, endalithethayo kuDavide uyihlo;</li>
      <li>ndihlale phakathi koonyana bakaSirayeli, ndingabashiyi abantu bam amaSirayeli.</li>
      <li>Wayakha ke uSolomon indlu, wayigqiba.</li>
      <li>Wazakha iindonga zendlu ngaphakathi ngeeplanga zemisedare,  ethabathela emgangathweni wesa emiqadini yophahla; waleka ngemithi ngaphakathi, wawaleka umgangatho wendlu ngeeplanga zemisipres.</li>
      <li>Wakha iikubhite ezimashumi mabini, ethabathela emaphundwini endlu, ngeeplanga zemisedare, ethabathela emgangathweni wesa emiqadini; wazakhela yona ngaphakathi indawo yezihlabo,  ingcwele kangcwele.</li>
      <li>Yayingamashumi amane eekubhite indlu leyo ilibhotwe elingaphambili.</li>
      <li>Yayimisedare kule ndlu ngaphakathi, ilukrolo lwamathangazana neentyantyambo ezithe bhenqe; yangumsedare yonke; akwabonakala litye.</li>
      <li>Walungisa indawo yezihlabo endlwini ngaphakathi, ukuba ibekwe khona ityeya yomnqophiso kaYehova.</li>
      <li>Umphakathi wendawo yezihlabo ubuziikubhite ezimashumi mabini ubude bawo, uziikubhite ezimashumi mabini ububanzi bawo,  uziikubhite ezimashumi mabini ukuphakama kwawo; wawaleka ngegolide ethe shinyi, wasaleka nesibingelelo ngomsedare.</li>
      <li>Wayaleka ke uSolomon indlu ngaphakathi ngegolide ethe shinyi, wavala ngemixokelelwane yegolide ngaphambi kwendawo yezihlabo, wasaleka ngegolide.</li>
      <li>Wayaleka ngegolide yonke ke indlu, wada wayigqiba yonke indlu; nesibingelelo sonke esibe sisendaweni yezihlabo wasaleka ngegolide.</li>
      <li>Endaweni yezihlabo wenza iikerubhi zambini ngeminquma yasendle: zalishumi leekubhite ukuphakama kwazo.</li>
      <li>Libe liziikubhite ezintlanu elinye iphiko lekerubhi, libe liziikubhite ezintlanu elesibini iphiko lekerubhi: zaba ziikubhite ezilishumi, zithabathela encamini yelinye iphiko layo, zise encamini yelinye iphiko layo.</li>
      <li>Ibiziikubhite ezilishumi neyesibini ikerubhi: ubumnye umlinganiso, kukunye ukubonakala kweekerubhi zombini.</li>
      <li>Ukuphakama kwenye ikerubhi bekuziikubhite ezilishumi,  bekunjalo nakweyesibini ikerubhi.</li>
      <li>Wazibeka iikerubhi ezo ngaphakathi kwengaphakathi indlu;  oluka amaphiko eekerubhi: lafikelela iphiko lenye eludongeni,  lathi iphiko lekerubhi yesibini lafikelela kolunye udonga; aza amaphiko azo afikelelana esazulwini sendlu: elinye iphiko lafikelela kwelinye iphiko.</li>
      <li>Wazaleka iikerubhi ezo ngegolide.</li>
      <li>Wathi zonke iindonga zendlu ngeenxa zonke wazikrola imikrolo, zaba nemikrolo yeekerubhi, namasundu, neentyantyambo ezithe bhenqe, ngaphakathi nangaphandle.</li>
      <li>Umgangatho wendlu wawaleka ngegolide ngapha nangapha.</li>
      <li>Umnyango wendawo yezihlabo wawenzela iingcango ngeminquma;  ulungqu lwemigubasi belusisahlulo sesihlanu sodonga.</li>
      <li>Iingcango zombini bezizezomnquma; wazikrola ngemikrolo yeekerubhi, namasundu, neentyantyambo ezithe bhenqe, wazaleka ngegolide; eyihambisa igolide phezu kweekerubhi namasundu.</li>
      <li>Wenjenje ukuwenzela umnyango webhotwe imigubasi ngeminquma,  esisahlulo sesine sodonga.</li>
      <li>Iingcango zombini wazenza ngemisipres; amaphiko omabini olunye ucango aba ngajingayo, amaphiko omabini olwesibini ucango aba ngajingayo.</li>
      <li>Wakrola kuwo iikerubhi, namasundu, neentyantyambo ezithe bhenqe, waleka ngegolide, yagudiswa emikrolweni.</li>
      <li>Wakha intendelezo engaphakathi ngeengcamba ezintathu zamatye aqingqiweyo, nangeengcamba zemisedare echweliweyo.</li>
      <li>Yasekwa ngomnyaka wesine, ngenyanga enguZivi, indlu kaYehova;</li>
      <li>ngomnyaka weshumi elinamnye, ngenyanga enguBhuli, eyinyanga yesibhozo leyo, yagqitywa loo ndlu ezintweni zayo zonke,  nasezimfanelekweni zayo zonke. Wayakha ngeminyaka esixhenxe.</li>
    </ol>
  </li>
  <li>
    <ol>
      <li>Eyakhe indlu uSolomon wayakha iminyaka elishumi elinamithathu, wayigqiba indlu yakhe yonke.</li>
      <li>Kuba wakha nendlu yehlathi laseLebhanon: yalikhulu leekubhite ubude bayo, yangamashumi amahlanu eekubhite ububanzi bayo, yangamashumi amathathu eekubhite ukuphakama kwayo, phezu kwemikrozo emine yeentsika zomsedare, ezinemiqadi echweliweyo yemisedare phezu kweentsika ezo.</li>
      <li>Yafulelwa ngemisedare phezulu, phezu kwamagumbi abe ephezu kweentsika ezingamashumi amane anantlanu; aba lishumi elinantlanu lukrozweni lunye.</li>
      <li>Imiqadi ibiyimikrozo emithathu, ikroba likhangelene nekroba kathathu.</li>
      <li>Zonke iingcango nemigubasi yayimbombo-ne, iyimithi; ikroba lilunge nekroba kathathu.</li>
      <li>Wenza ivaranda yeentsika: yaziikubhite ezimashumi mahlanu ubude bayo, neekubhite ezimashumi mathathu ububanzi bayo,  zinevaranda engaphambi kwazo, neentsika nezinyuko phambi kwazo.</li>
      <li>Wenza nevaranda yetrone, apho abethetha khona amatyala,  iyivaranda yamatyala, wayifulela ngemisedare, ethabathela komnye umgangatho wesa komnye umgangatho.</li>
      <li>Indlu yakhe abehlala kuyo, ekwenye intendelezo phakathi ngasevarandeni, yasetyenzwa kwangokunjalo. Wayenzela indlu intombi kaFaro, awayizekayo uSolomon, yanjengaloo varanda.</li>
      <li>Zonke ezo zinto bezizezamatye anqabileyo, aqingqwe ngokomlinganiso, asarhiweyo ngeesarha, ngaphakathi nangaphandle; ethabathela esisekweni esa elungqwini,  ethabathela nangaphandle esa entendelezweni enkulu.</li>
      <li>Useko lwalungamatye anqabileyo, amatye amakhulu, amatye eekubhite ezilishumi, amatye eekubhite ezisibhozo.</li>
      <li>Ngaphezulu yabe ingamatye anqabileyo, aqingqwe ngokomlinganiso, nemisedare.</li>
      <li>Intendelezo enkulu ejikelezayo yayineengcamba ezintathu zamatye aqingqiweyo, nocamba lwemisedare echweliweyo;  njengentendelezo engaphakathi yendlu kaYehova, nevaranda yendlu layo.</li>
      <li>Wathumela ukumkani uSolomon, wathabatha uHuram eTire.</li>
      <li>Yena ebengunyana womhlolokazi wesizwe sakwaNafetali, uyise ebengumTire, ingcibi yobhedu; wayezele bubulumko nayingqondo,  nakukwazi ukwenza yonke imisebenzi yobhedu. Weza ke kukumkani,  kuSolomon, wayenza yonke imisebenzi yakhe.</li>
      <li>Wayila iintsika zambini zobhedu: zalishumi elinesibhozo iikubhite ukuphakama kwentsika inye, nomtya oziikubhite ezilishumi elinambini ukuthandela intsika inye.</li>
      <li>Wenza iingqukuva zambini ngobhedu olutyhidiweyo, zokubekwa emantloko eentsika ezo: ukuphakama kwengqukuva enye kuziikubhite ezintlanu, ukuphakama kwengqukuva yesibini kuziikubhite ezintlanu.</li>
      <li>Wenza iminatha, umsebenzi onguphinyephinye, nezidanga,  umsebenzi osontelwe ezingqukuveni, ezisemantloko eentsika ezo:  yasixhenxe kwenye ingqukuva, yasixhenxe kweyesibini ingqukuva.</li>
      <li>Wenza ke iirharnate, imikrozo emibini yokuwujikeleza omnye umnatha, yokugubungela iingqukuva ezisemantloko eentsika,  wenjenjalo nakweyesibini ingqukuva.</li>
      <li>Iingqukuva ezisemantloko eentsika ezo zibe zingumsebenzi oyinyibiba, ngokwevaranda, ziziikubhite ezine;</li>
      <li>iingqukuva ezisezintsikeni ezo zombini wazenza nangaphezulu, kufuphi nesisu esalekwe ngomnatha, neerharnate ezimakhulu mabini, zikrozile zajikeleza engqukuveni yesibini.</li>
      <li>Wazimisa iintsika evarandeni yetempile, wayimisa intsika yasekunene, wathi igama layo nguZinzisayo; wayimisa intsika yasekhohlo, wathi igama layo nguMandlakuye.</li>
      <li>Phezu kweentloko zeentsika ezo bekukho umsebenzi weenyibiba. Wagqitywa ke umsebenzi weentsika.</li>
      <li>Wenza ulwandle olutyhidiweyo: lwaziikubhite ezilishumi ukusuka kolunye udini lwalo, kuyiwe kolunye udini lwalo,  luyinqila ngeenxa zonke, lwaziikubhite ezintlanu ukuphakama kwalo; kwajikeleza kulo umtya oziikubhite ezimashumi mathathu ngeenxa zonke.</li>
      <li>Ngaphantsi kodini lwalo ngeenxa zonke yangamathangazana alishumi kubhitini-nye, azunguleza ulwandle olo ngeenxa zonke;  eyimikrozo emibini amathangazana, athyidwa nalo ekutyhidweni kwalo.</li>
      <li>Lwema phezu kweenkomo ezilishumi elinambini: ezintathu zibheke entla, ezintathu zibheke entshonalanga, ezintathu zibheke ezantsi, ezintathu zibheke empumalanga; ulwandle lubekwe kuzo ngaphezulu, imiva yazo zonke isinge phakathi.</li>
      <li>Ubungqingqwa balo bebungangobubanzi besandla; udini lwalo belwenziwe lwanjengodini lwendebe, lwaneentyantyambo zeenyibiba; lulingene amawaka amabini eebhate.</li>
      <li>Wenza iingqwelwana zalishumi ngobhedu; baziikubhite ezine ubude benqwelwana inye, baziikubhite ezine ububanzi bayo,  kwaziikubhite ezintathu ukuphakama kwayo.</li>
      <li>Kwakunje ukwenziwa kwenqwelwana: zazineepanele phakathi kwemiqhele;</li>
      <li>naphezu kweepanele eziphakathi kwemiqhele ibiziingonyama neenkomo neekerubhi; naphezu kwemiqhele bekukho useko ngaphezulu; ngaphantsi kweengonyama neenkomo bekukho izidanga,  umsebenzi ojingayo.</li>
      <li>Inqwelwana inye yabe ineevili ezine zobhedu, neeasi zobhedu; iinyawo zazo zozine zazinamagxa; ngaphantsi kwezitya zokuhlambela ingamagxa lawo atyhidiweyo, ngaphaya kwelinye ibizizidanga.</li>
      <li>Umlomo wayo ubusesazulwini sesiciko, uyikubhite ukuphakama kwawo; umlomo wesiciko uyinqila, senziwe ngokwenziwa koseko;  siyikubhite enesiqingatha sekubhite ububanzi; nasemlonyeni waso kwakukho imikrolo; iipanele zaso zazimbombo-ne, azaba zinqila.</li>
      <li>Ngaphantsi kweepanele yabe iziivili ezine, iiasi zeevili ezo bezimi enqwelwaneni; ukuphakama kwevili kwakuyikubhite nesiqingatha sekubhite.</li>
      <li>Ukwenziwa kweevili bekunjengokwenziwa kweevili zeenqwelo zonke; iiasi zazo, neefeleni zazo, nezipeki zazo, neenafu zazo,  zibe zityhidiwe zonke.</li>
      <li>Amagxa omane abesezimbombeni zone zenqwelwana, emilile enqwelwaneni amagxa lawo.</li>
      <li>Emphezulwini wenqwelwana kwakukho inqila ngeenxa zonke;  ukuphakama kwawo kusisiqingatha sekubhite; phezu komphezulu wenqwelwana kwaphuma izinto zokubamba neepanele.</li>
      <li>Emacebeni azo okubamba, nasezipaneleni zawo, wakrola iikerubhi neengonyama namasundu, ngangebala lalo elinye,  nezidanga ngeenxa zonke.</li>
      <li>Wenjenjalo ukuzenza iinqwelwana ezilishumi: waba mnye umtyhido, waba mnye umlinganiso, kwaba kunye ukubonakala kwazo zonke.</li>
      <li>Wenza ke izitya zokuhlambela zalishumi ngobhedu; sisinye isitya sokuhlambela salingana amashumi amane eebhate: sisinye isitya sokuhlambela siziikubhite ezine; sasisitya sokuhlambela enqwelwaneni kuzo zoshumi.</li>
      <li>Wabeka iinqwelwana zantlanu ngecala lokunene layo indlu,  wabeka zantlanu ngecala lasekhohlo layo indlu; walubeka ulwandle ngecala lokunene layo indlu, lwabheka empumalanga malunga ezantsi.</li>
      <li>UHuram wazenza nezitya zokuhlambela, nemihlakulwana,  nezitya zokutshiza. UHuram wagqiba ke ukuwenza wonke umsebenzi abewenzela ukumkani uSolomon, wendlu kaYehova:</li>
      <li>iintsika zombini, neembumba zeengqukuva ebezisemantloko eentsika ezo zombini, neminatha yomibini yokuzunguleza iimbumba zombini zeengqukuva ebezisemantloko eentsika;</li>
      <li>neerharnate ezimakhulu mane zeminatha yomibini: imikrozo emibini yeerharnate kumnatha umnye yokuzunguleza iimbumba ezimbini zeengqukuva, ezibe zisezintsikeni;</li>
      <li>neenqwelwana ezilishumi, nezitya zokuhlambela ezilishumi ezinqwelwaneni;</li>
      <li>nolwandle olunye, neenkomo ezilishumi elinambini ngaphantsi kolwandle olo;</li>
      <li>neembiza, nemihlakulwana, nezitya zokutshiza, neempahla zonke. Zizo ezo izinto uHuram awazenzela ukumkani uSolomon,  zendlu kaYehova; bezizezo bhedu olubengezelayo.</li>
      <li>Ukumkani wazityhidela emmandleni weYordan, emhlabeni oludongwe, phakathi kweSukoti neTsaretan.</li>
      <li>Waziyeka uSolomon zonke iimpahla zingalinganiswanga,  ngokuba bezizininzi kakhulu kunene; abafumaneka ubunzima bobhedu olo.</li>
      <li>Wazenza ke uSolomon zonke iimpahla zendlu kaYehova:  isibingelelo segolide, netafile yegolide ebezikuyo izonka zokubonisa;</li>
      <li>neziphatho zezibane zegolide ethe shinyi: zazihlanu ngasekunene, zazihlanu ngasekhohlo, phambi kwendawo yezihlabo;  neentyantyambo, nezibane, nezifinyiso zegolide,</li>
      <li>nezitya, nezitshetshe, nezitya zokutshiza, neenkamba,  neengcedevu zegolide ethe shinyi, neehinjizi zegolide zeengcango zendlu engaphakathi, eyingcwele kangcwele,  nezeengcango zendlu elibhotwe.</li>
      <li>Wagqitywa ke wonke umsebenzi, abewenzela indlu kaYehova ukumkani uSolomon. Wazingenisa uSolomon zonke Izinto,  abezingcwalisile uDavide uyise, isilivere negolide, wazibeka iimpahla ezo endaweni yobuncwane bendlu kaYehova.</li>
    </ol>
  </li>
  <li>
    <ol>
      <li>Waza uSolomon wawabizela ndawonye amadoda amakhulu akwaSirayeli, neentloko zonke zezizwe, izikhulu zezindlu zooyise zoonyana bakaSirayeli, kukumkani uSolomon eYerusalem,  ukuba bayinyuse ityeya yomnqophiso kaYehova, iphume emzini kaDavide: yiZiyon ke leyo.</li>
      <li>Abizelwa ndawonye kukumkani uSolomon onke amadoda akwaSirayeli emthendelekweni ngenyanga enguEtanim: yinyanga yesixhenxe ke leyo.</li>
      <li>Eza ke onke amadoda amakhulu akwaSirayeli; bayithwala ababingeleli ityeya leyo.</li>
      <li>Benyuka nayo ityeya kaYehova, nentente yokuhlangana,  neempahla zonke zengcwele ezibe zisententeni; benyuka nazo ababingeleli nabaLevi.</li>
      <li>Ke ukumkani uSolomon nebandla lonke lamaSirayeli, elibe lihlanganiselene kuye, linaye phambi kwetyeya, babingelela impahla emfutshane neenkomo ezingenakubalwa,  ezingenakulinganiswa ukuba zininzi kwazo.</li>
      <li>Bayingenisa ababingeleli ityeya yomnqophiso kaYehova endaweni yayo, endaweni yezihlabo endlwini, engcweleni kangcwele, phantsi kwamaphiko eekerubhi.</li>
      <li>Ngokuba iikerubhi zaye ziwolulele amaphiko phezu kwendawo yetyeya, iikerubhi zayisithelisa ityeya nezibonda zayo ngaphezulu.</li>
      <li>Zazizide izibonda, zibonakala iincam zezibonda engcweleni phambi kwendawo yezihlabo, azabonakala ngaphandle; zisekhona unanamhla.</li>
      <li>Kwakungekho nto etyeyeni, yayingamacwecwe amabini amatye kuphela, awawabeka khona uMoses eHorebhe, oko uYehova wanqophisana noonyana bakaSirayeli, ekuphumeni kwabo ezweni laseYiputa.</li>
      <li>Kwathi, ekuphumeni kwababingeleli engcweleni, lasuka ilifu layizalisa indlu kaYehova.</li>
      <li>Ababingeleli ababa nakuma balungiselele ngenxa yelifu;  ngokuba ubuqaqawuli bukaYehova bayizalisa indlu kaYehova.</li>
      <li>Waza wathi uSolomon, UYehova wathi, uya kuhlala esithokothokweni.</li>
      <li>Ukukwakhela, ndikwakhele indlu, ukuba ibe yeyokuhlala wena,  indawo yokuhlala wena ngonaphakade.</li>
      <li>Wee guququ ukumkani walisikelela lonke ibandla lakwaSirayeli (laye ke limi lonke ibandla lakwaSirayeli).</li>
      <li>Wathi yena, Makabongwe uYehova, uThixo kaSirayeli,  owathetha ngomlomo wakhe kuDavide ubawo, wakuzalisa ngesandla sakhe, esithi,</li>
      <li>Kususela kwimini yokubakhupha kwam abantu bam amaSirayeli eYiputa, andinyulanga mzi ezizweni zonke zakwaSirayeli wokwakha indlu, yokuba libe khona igama lam; ndanyula uDavide ukuba abe phezu kwabantu bam amaSirayeli.</li>
      <li>Kwaye kukho entliziyweni kaDavide ubawo ukuthi alakhele indlu igama likaYehova uThixo kaSirayeli.</li>
      <li>Wathi uYehova kuDavide ubawo, Ngenxa enokuba kwakukho entliziyweni yakho ukuthi ulakhele indlu igama lam, walungisa ngokuthi kubekho oko entliziyweni yakho;</li>
      <li>noko ke akusayi kuyakha indlu wena: unyana wakho ophuma esinqeni sakho, nguye oya kulakhela indlu igama lam.</li>
      <li>Ulimisile ke uYehova ilizwi lakhe awalithethayo; ndivelile endaweni kaDavide ubawo, ndahlala etroneni yakwaSirayeli,  njengoko wakuthethayo uYehova; ndalakhela indlu igama likaYehova uThixo kaSirayeli.</li>
      <li>Ndayimisela khona indawo yetyeya, apho ukhona umnqophiso kaYehova, awawenzayo nobawo bethu ekubakhupheni kwakhe ezweni laseYiputa.</li>
      <li>Wema ke uSolomon phambi kwesibingelelo sikaYehova, ebusweni bebandla lonke lamaSirayeli, wazolulela ezulwini izandla zakhe.</li>
      <li>Wathi: Yehova Thixo kaSirayeli, akukho unjengawe, ezulwini phezulu nasemhlabeni phantsi, ubagcinelayo umnqophiso nenceba abakhonzi bakho abahamba phambi kwakho ngentliziyo yabo yonke;</li>
      <li>umgcineleyo umkhonzi wakho uDavide ubawo oko wakuthethayo kuye; wakuthetha ngomlomo wakho, wakuzalisa ngesandla sakho,  njengoko kunjalo namhla.</li>
      <li>Kaloku, Yehova, Thixo kaSirayeli, mgcinele umkhonzi wakho uDavide ubawo oko wakuthethayo kuye, usithi, Ebusweni bam akuyi kunqunyukelwa ndoda yakuhlala etroneni yakwaSirayeli; ukuba kodwa bathe oonyana bakho bayigcina indlela yabo, bahamba phambi kwam, njengoko uhambe phambi kwam wena.</li>
      <li>Kaloku, Thixo kaSirayeli, makanyaniseke amazwi akho,  owawathethayo kumkhonzi wakho uDavide ubawo.</li>
      <li>Gxebe uThixo angade ahlale emhlabeni na? Yabona, amazulu,  amazulu awo amazulu, akakulingene; hina ke, yona le ndlu ndiyakhileyo!</li>
      <li>Noko ke kunonelele ukuthandaza komkhonzi wakho,  nokutarhuzisa kwakhe, Yehova Thixo wam, ukuphulaphule ukumemelela nokuthandaza, athandaza ngako umkhonzi wakho phambi kwakho namhla;</li>
      <li>ukuba amehlo akho akhangele kule ndlu ubusuku nemini,  kwindawo othe, Liya kuba kuyo igama lam; uphulaphule umthandazo athandaza ngawo umkhonzi wakho kule ndawo.</li>
      <li>Phulaphula ukutarhuzisa komkhonzi wakho, nabantu bakho amaSirayeli, abaya kuthandaza ngako kule ndawo; uve ke wena endaweni ohlala kuyo emazulwini; uve ke uxolele.</li>
      <li>Xa athe umntu wona ummelwane wakhe, wathwaliswa isifungo,  wafungiswa, weza wafunga phambi kwesibingelelo sakho kule ndlu:</li>
      <li>yiva ke wena emazulwini, wenze, ugwebe kubakhonzi bakho;  umgwebe ongendawo, uyibeke indlela yakhe phezu kwentloko yakhe;  umgwebele olilungisa, umnike ngokobulungisa bakhe.</li>
      <li>Xa bathe abantu bakho, amaSirayeli, boyiswa ziintshaba zabo, kuba bekonile, baza babuyela kuwe, balivuma igama lakho,  bathandaza batarhuzisa kuwe bekule ndlu:</li>
      <li>yiva ke wena emazulwini, usixolele isono sabantu bakho amaSirayeli, ubabuyisele emhlabeni owawunika ooyise.</li>
      <li>Xa lithe izulu lavalwa, akwabakho mvula, kuba bekonile,  baza bathandaza bekule ndawo, balivuma igama lakho, babuya esonweni sabo, ngokuba ubacinezele:</li>
      <li>yiva ke wena emazulwini, usixolele isono sabakhonzi bakho,  abantu bakho amaSirayeli, ngokuba ubafundisa indlela elungileyo abaya kuhamba ngayo, unise imvula ezweni lakho, olinike abantu bakho ukuba libe lilifa.</li>
      <li>Xa kuthe kwakho indlala elizweni, xa kuthe kwakho indyikitya yokufa, xa kuthe kwakho imbabala, nexoshomba,  neenkumbi ezinqunquthayo; xa zithe iintshaba zabangqinga elizweni, emizini yabo; nokuba sisiphi isibetho, nokuba sisiphi isifo esithe sakho:</li>
      <li>ukuthandaza, nokutarhuzisa nokuba kukuphi, okuthe kwenziwa ngubani, nokuba ngabantu bakho bonke amaSirayeli, abathe besazi elowo isibetho sentliziyo yakhe, bazolulela kule ndlu izandla zabo:</li>
      <li>yiva ke wena emazulwini, endaweni ohlala kuyo, uxolele;  wenze, umnike elowo ngokweendlela zakhe zonke, ngokuyazi kwakho intliziyo yakhe (ngokuba nguwe wedwa ozaziyo iintliziyo zoonyana bonke babantu);</li>
      <li>ukuze bakoyike yonke imihla abahleli ngayo emhlabeni owawunika oobawo.</li>
      <li>Kananjalo owolunye uhlanga, ongengowabantu bakho amaSirayeli, xa athe wavela ezweni elikude ngenxa yegama lakho</li>
      <li>(ngokuba baya kuliva igama lakho elikhulu, nesandla sakho esithe nkqi, nengalo yakho eyolukileyo); weza ke lowo,  wathandaza ekule ndlu:</li>
      <li>yiva ke wena emazulwini, endaweni ohlala kuyo, wenze ngako konke athe wakunqula owolunye uhlanga, ukuze zonke izizwe zomhlaba zilazi igama lakho, zikoyike njengabantu bakho amaSirayeli, zazi ukuba ibizwe ngegama lakho le ndlu ndiyakhileyo.</li>
      <li>Xa bathe abantu bakho baphuma, baya kulwa notshaba lwabo,  ngendlela obathume ngayo, bathandaza kuYehova, bebhekisa kulo mzi uwunyulileyo, nakule ndlu ndiyakhele igama lakho:</li>
      <li>yiva ke emazulwini ukuthandaza kwabo nokutarhuzisa kwabo,  ubagwebele.</li>
      <li>Xa bathe bakona (ngokuba akukho mntu ungoniyo), waba nomsindo, wabanikela elutshabeni, bathi abathimbi babathimba,  babasa ezweni lotshaba olo, nokuba likude nokuba likufuphi;</li>
      <li>baza bakunyamekela oko ngentliziyo kwelo zwe bathinjelwe kulo, babuya, batarhuzisa kuwe ezweni lababathimbileyo,  besithi, Sonile, senza ubugwenxa, senza okungendawo;</li>
      <li>babuyela kuwe ngentliziyo yabo yonke, nangomphefumlo wabo wonke, bekwelo zwe leentshaba zabo ezibathimbileyo, bathandaza kuwe, bebhekisa elizweni labo owalinika ooyise, kulo mzi uwunyulileyo, kule ndlu ndiyakhele igama lakho:</li>
      <li>yiva ke emazulwini, endaweni ohlala kuyo, ukuthandaza kwabo nokutarhuzisa kwabo, ubagwebele,</li>
      <li>ubaxolele abantu bakho ngoko kona, nokukreqa kwabo konke abakreqe ngako kuwe, ubenzele imfesane phambi kwababathimbileyo, basikwe bona yimfesane ngabo.</li>
      <li>Ngokuba ngabantu bakho, nelifa lakho, owabakhuphayo eYiputa ezikweni lesinyiti;</li>
      <li>ukuba amehlo akho akhangele ekutarhuziseni komkhonzi wakho,  nasekutarhuziseni kwabantu bakho amaSirayeli, ukuba ubeve ekukunquleni kwabo konke.</li>
      <li>Ngokuba wabahlula wena ezizweni zonke zomhlaba, ukuba babe lilifa lakho, njengoko wakuthetha ngoMoses umkhonzi wakho,  ekubakhupheni kwakho oobawo eYiputa, Nkosi Yehova.</li>
      <li>Kwathi xa agqibileyo ukuthandaza uSolomon kuYehova konke oko kuthandaza nokutarhuzisa, wesuka phambi kwesibingelelo sikaYehova ekuguqeni ngamadolo akhe, ezolulele ezulwini izandla zakhe.</li>
      <li>Wema, walisikelela lonke ibandla lakwaSirayeli ngezwi elikhulu, wathi,</li>
      <li>Makabongwe uYehova, obanike ukuphumla abantu bakhe amaSirayeli, njengoko konke wakuthethayo; akwaphalala nalinye ilizwi kuwo onke amazwi akhe alungileyo, awawathethayo ngoMoses umkhonzi wakhe.</li>
      <li>UYehova uThixo wethu makabenathi, njengokuba wayenoobawo bethu; angasishiyi, angasilahli;</li>
      <li>ukuze ayithobele kuye intliziyo yethu, sihambe ngeendlela zakhe zonke, sigcine imithetho yakhe, nemimiselo yakhe,  namasiko akhe, njengoko abebawisele umthetho ngako oobawo.</li>
      <li>Makathi nala mazwi am, nditarhuzisileyo ngawo phambi koYehova, asondele kuYehova uThixo wethu, imini nobusuku, ukuba amgwebele umkhonzi wakhe, abagwebele abantu bakhe amaSirayeli,  into yemini ngemini yayo;</li>
      <li>ukuze zazi zonke izizwe zomhlaba, ukuba uYehova nguye uThixo, akukho wumbi.</li>
      <li>Mayiphelele intliziyo yenu kuYehova uThixo wethu, ukuba nihambe ngemimiselo yakhe, niyigcine imithetho yakhe, njengoko kunjalo namhla.</li>
      <li>Waye ke ukumkani, namaSirayeli onke kunye naye, ebingelela imibingelelo phambi koYehova.</li>
      <li>Wabingelela ke uSolomon imibingelelo yokubulela,  awayibingelelayo kuYehova; amashumi amabini anesibini amawaka eenkomo, ikhulu elinamanci amabini lamawaka empalula emfutshane. Bayisungula ke indlu kaYehova, ukumkani lowo noonyana bonke bakaSirayeli.</li>
      <li>Ngaloo mini ukumkani wawungcwalisa umphakathi wentendelezo ephambi kwendlu kaYehova. Ngokuba wenza khona idini elinyukayo,  nomnikelo wokudla, namanqatha emibingelelo yokubulela; kuba isibingelelo sobhedu esiphambi koYehova besisincinane,  singenakulamkela idini lonke elinyukayo, nomnikelo wokudla,  namanqatha emibingelelo yokubulela.</li>
      <li>Ngelo xesha uSolomon wenza umthendeleko, enamaSirayeli onke, ibandla elikhulu, elithabathele ekungeneni kweHamati,  lesa emlanjeni waseYiputa, phambi koYehova uThixo wethu,  iintsuku ezisixhenxe neentsuku ezisixhenxe, zaziintsuku ezilishumi elinesine.</li>
      <li>Ngosuku lwesibhozo wabandulula abantu. Bambonga ukumkani,  baya ke ezintenteni zabo, bevuya, bechwayithile ngenxa yokulunga konke awakwenzayo uYehova kuDavide umkhonzi wakhe,  nakumaSirayeli abantu bakhe.</li>
    </ol>
  </li>
  <li>
    <ol>
      <li>Kwathi, akugqiba uSolomon ukuyakha indlu kaYehova, nendlu yokumkani, nako konke abekulangazelele uSolomon, abenqwenela ukwenza kona,</li>
      <li>wabonakala uYehova kuSolomon okwesibini, njengoko wayebonakele kuye eGibheyon.</li>
      <li>Wathi uYehova kuye, Ndikuvile ukuthandaza kwakho nokutarhuzisa kwakho otarhuzise ngako phambi kwam.  Ndiyingcwalisile ke le ndlu uyakhileyo, ukuba libekwe khona igama lam kude kuse ephakadeni; aya kuba khona amehlo am nentliziyo yam imihla yonke.</li>
      <li>Wena ke, ukuba uthe wahamba phambi kwam, njengoko wahamba ngako uDavide uyihlo, ngentliziyo egqibeleleyo, nangokuthe tye,  ukuba ukwenze konke endikumisileyo, ugcine imimiselo yam namasiko am:</li>
      <li>ndoyimisa itrone yobukumkani bakho phezu kwamaSirayeli ngonaphakade, njengoko ndakuthethayo kuDavide uyihlo, ndisithi,  Akuyi kunqunyukelwa ndoda etroneni yakwaSirayeli.</li>
      <li>Ukuba ke nithe nabuya nabuya ekundilandeleni, nina noonyana benu, anayigcina imithetho yam nemimiselo yam, endiyibeke phambi kwenu, naya nakhonza thixo bambi, naqubuda kubo:</li>
      <li>ndowanqamla amaSirayeli emhlabeni endiwanikileyo; nale ndlu,  ndiyingcwalisele igama lam, ndoyilahla ebusweni bam,  amaSirayeli abe ngumzekeliso nento yentsini ezizweni zonke.</li>
      <li>Nale ndlu noko iphezulu nje, bomangaliswa benze umsondlo bonke abadlulayo kuyo, bathi, Yini na ukuba uYehova enjenje kweli lizwe, nakule ndlu?</li>
      <li>Bathi ke, Kungenxa yokuba bamshiyayo uYehova uThixo wabo,  owakhupha ooyise ezweni lamaYiputa; babambelela thixweni bambi,  babanqula, babakhonza; kungenxa yoko abuzisileyo bonke obu bubi phezu kwabo uYehova.</li>
      <li>Kwathi ekupheleni kweminyaka emashumi mabini, awazakha ngayo uSolomon izindlu zombini, indlu kaYehova nendlu kakumkani</li>
      <li>(uHiram ukumkani waseTire ebemncedile uSolomon ngemisedare nangemisipres, nangegolide, ngangoko abekunqwenele), ukumkani uSolomon wamnika uHiram amashumi amabini emizi ezweni leGalili.</li>
      <li>Waphuma uHiram eTire, eya kuyibona imizi uSolomon abemnike yona: ayalunga emehlweni akhe.</li>
      <li>Wathi, Yimizi mini na le undinikileyo, mzalwana wam? Wathi,  Lilizwe laseKabhuli unanamhla.</li>
      <li>UHiram wayethumele kukumkani ikhulu elinamanci mabini eetalente zegolide.</li>
      <li>Siso esi isizathu sokufakwa uviko awasimisayo ukumkani uSolomon, ukuba akhe indlu kaYehova, nendlu yakhe, neMilo,  nodonga lweYerusalem, neHatsore, neMegido, neGezere.</li>
      <li>Kwakunyuke uFaro ukumkani waseYiputa, wayithimba iGezere,  wayitshisa ngomlilo, wawabulala amaKanan abehleli kuloo mzi,  wayinika intombi yakhe, umkaSolomon, yaba yinqakwe.</li>
      <li>USolomon wayakha ke iGezere, neBhete-horon yasezantsi;</li>
      <li>neBhahalati, neTademore esentlango kwelo zwe;</li>
      <li>nemizi engoovimba abenayo uSolomon, nemizi yeenqwelo,  nemizi yabamahashe, nokulangazelela kukaSolomon awakulangazelelayo ukwakha eYerusalem, naseLebhanon, nasezweni lonke lolawulo lwakhe.</li>
      <li>Bonke abantu abaseleyo kuma-Amori, namaHeti, namaPerizi,  namaHivi, namaYebhusi, ababengengabo abakoonyana bakaSirayeli,</li>
      <li>oonyana babo abasala emva kwabo ezweni, ababengenako oonyana bakaSirayeli ukubasingela phantsi, wabahlahla uSolomon,  ukuba babe ngamakhoboka afakwa uviko unanamhla.</li>
      <li>Ke koonyana bakaSirayeli uSolomon akenzanga khoboka; kuba bona baba ngamadoda akhe okulwa, nabakhonzi bakhe, nabathetheli bakhe, nabaphathi-mikhosi bakhe, nabathetheli beenqwelo zakhe zokulwa, nabamahashe bakhe.</li>
      <li>Abo bathetheli babengabongameli abaphezu komsebenzi kaSolomon; babengamakhulu amahlanu anamanci mahlanu,  ababenobukhosi ebantwini abenza loo msebenzi.</li>
      <li>Yathi yakuthi ukunyuka intombi kaFaro, iphuma emzini kaDavide, isiza endlwini yayo abeyakhele, waqala wayakha iMilo.</li>
      <li>USolomon ubenyusa kathathu ngomnyaka amadini anyukayo,  nemibingelelo yokubulela, esibingelelweni abesakhele uYehova,  aqhumisele kweso siphambi koYehova. Wayigqiba indlu.</li>
      <li>Ukumkani uSolomon wenza isinqanawa e-Etsiyon-gebhere,  ese-Eloti, elunxwemeni loLwandle oluBomvu, ezweni lakwaEdom.</li>
      <li>UHiram wathuma ke ngesinqanawa eso abakhonzi bakhe, amadoda eenqanawa, alwaziyo ulwandle, ndawonye nabakhonzi bakaSolomon.</li>
      <li>Baya kwaOfire, bathabatha khona igolide, amakhulu amane anamanci mabini eetalente, bazisa kukumkani uSolomon.</li>
    </ol>
  </li>
  <li>
    <ol>
      <li>Ke kaloku ukumkanikazi waseShebha waluva udaba lukaSolomon,  olusingisele kwigama likaYehova, weza ukumlinga ngemibuzo elukhuni.</li>
      <li>Wafika eYerusalem enesihlwele esinzima kunene,  esineenkamela ezithwele ubulawu, negolide eninzi kunene,  namatye anqabileyo. Weza kuSolomon, wathetha naye konke okube kusentliziyweni yakhe.</li>
      <li>USolomon wamtyhilela onke amazwi akhe; akubangakho lizwi lifihlakeleyo kukumkani, angabanga nakumtyhilela lona.</li>
      <li>Wabubona ukumkanikazi waseShebha bonke ubulumko bukaSolomon, nendlu abeyakhile,</li>
      <li>nokudla kwetafile yakhe, nokuhlala kwabakhonzi bakhe,  nokuma kwabalungiseleli bakhe, nezambatho zabo, nabangcamli bakhe, nezinyuko zakhe abenyuka ngazo ukuya endlwini kaYehova;  akwaba sabakho kuqina kwamxhelo kuye.</li>
      <li>Wathi kukumkani, Libe liyinene ilizwi endaliva, ezweni lam,  lezinto zakho nobulumko bakho.</li>
      <li>Andikholwanga ngamazwi lawo, ndada ndeza, abona amehlo am;  uyabona, bendingaxelelwanga nesiqingatha esi. Ulugqithile ngobulumko nangokulunga udada ebendiluvile.</li>
      <li>Anoyolo amadoda akho, banoyolo aba bakhonzi bakho bemiyo phambi kwakho amaxesha onke, bebuva ubulumko bakho.</li>
      <li>Makabongwe uYehova uThixo wakho, okunoneleleyo, wakubeka etroneni yakwaSirayeli ngokuwathanda kwakhe amaSirayeli ngonaphakade, wakumisa waba ngukumkani, ukuba wenze okusesikweni nobulungisa.</li>
      <li>Ukumkanikazi wamnika ukumkani ikhulu elinamanci amabini eetalente zegolide, nasebulawini into eninzi kunene, namatye anqabileyo; akuzanga kube saziswa bulawu bungangobo ukuba buninzi kwabo, obo ukumkanikazi waseShebha wabunika ukumkani uSolomon.</li>
      <li>Kananjalo isinqanawa sikaHiram, esathutha igolide kwaOfire, savela kwaOfire nemialmugi emininzi kunene, namatye anqabileyo.</li>
      <li>Imialmugi leyo ukumkani wayenza iintsika zendlu kaYehova,  nezeyendlu yokumkani, neehadi nemirhubhe yeemvumi; akuzanga kube saziswa mialmugi injalo, akubonwanga injalo unanamhla.</li>
      <li>Ke ukumkani uSolomon wamnika ukumkanikazi waseShebha konke akunanzileyo, awakucelayo; kukodwa khona awamnikayo ngokwamandla okuba engukumkani uSolomon. Wajika ke, waya ezweni lakhe, yena nabakhonzi bakhe.</li>
      <li>Ke kaloku ukulinganiswa kwegolide, eyeza kuSolomon ngamnyaka mnye, kwaba ngamakhulu mathandathu anamanci mathandathu anesithandathu iitalente zegolide.</li>
      <li>Iyodwa eyabarhwebi, neyentengiso yabathengisi,  neyookumkani bonke bomxukuxela, neyamabamba elizwe.</li>
      <li>Ukumkani uSolomon wenza amakhulu amabini amakhaka egolide engumkhando: zangamakhulu amathandathu iishekele zegolide,  awaleka ngazo khaka linye.</li>
      <li>Wenza amakhulu amathathu eengweletshetshe zegolide engumkhando; zaba ntathu iimina zegolide, awaleka ngazo ngweletshetshe-nye. Ukumkani wazibeka endlwini yehlathi laseLebhanon.</li>
      <li>Ukumkani wenza itrone enkulu ngeempondo zeendlovu,  wayaleka ngegolide engcwengiweyo.</li>
      <li>Itrone leyo ibinezinyuko ezithandathu; itrone leyo ibinomphezulu oyinqila ngasemva. Kukho iingalo ngapha nangapha kwendawo yokuhlala; kumi iingonyama ezimbini ecaleni leengalo ezo.</li>
      <li>Kumi iingonyama ezilishumi elinambini khona ezinyukweni ezithandathu, ngapha nangapha; akuzanga kwenziwe nto injalo ezikumkanini zonke.</li>
      <li>Yonke impahla yokusela yokumkani uSolomon yabe iyeyegolide, nempahla yonke yendlu yehlathi laseLebhanon yabe iyeyegolide ecikizekileyo; bekungekho yasilivere; ibingento yakonto yona ngemihla kaSolomon.</li>
      <li>Ngokuba ukumkani ubenesinqanawa saseTarshishe elwandle,  ndawonye nesinqanawa sikaHiram; seza kanye ngeminyaka emithathu isinqanawa eso saseTarshishe, sithwele igolide, nesilivere,  neempondo zeendlovu, neentsimango, neepikoko.</li>
      <li>Waba mkhulu ke ukumkani uSolomon, ngaphezu kookumkani bonke behlabathi, ngobutyebi nangobulumko.</li>
      <li>Lonke ihlabathi laye lifuna ubuso bukaSolomon, ukuba live ubulumko bakhe, awayebubeke entliziyweni yakhe uThixo.</li>
      <li>Bazisa elowo umnikelo wakhe; iimpahla zesilivere,  neempahla zegolide, nezambatho, nezikrweqe, nobulawu,  namahashe, noondlebende, into yeminyaka ngeminyaka.</li>
      <li>USolomon wahlanganisa iinqwelo zokulwa namahashe akhwelwayo, waba newaka elinamakhulu amane eenqwelo zokulwa,  namawaka alishumi elinamabini amahashe akhwelwayo; wazibeka ezo zinto emizini yeenqwelo zokulwa, nakukumkani eYerusalem.</li>
      <li>Ukumkani wayenza isilivere yanjengamatye eYerusalem,  nemisedare wayenza yanjengemithombe esesihlanjeni, ukuba mininzi.</li>
      <li>Amahashe abenawo uSolomon avela eYiputa; laza iqela labathengela ukumkani lalithabatha iqela ngalinye ngenani elithile.</li>
      <li>Kwenyuka kwaphuma inqwelo yokulwa eYiputa ngamakhulu amathandathu eeshekele zesilivere, nehashe ngekhulu elinamanci mahlanu; benjenjalo bona ngokwabo ukubathuthela ookumkani bonke bamaHeti, nookumkani bama-Aram.</li>
    </ol>
  </li>
  <li>
    <ol>
      <li>Ke kaloku ukumkani uSolomon wathanda abafazi abaninzi bezinye iintlanga, ndawonye nentombi kaFaro: amaMowabhikazi,  nama-Amonikazi, namaEdomikazi, namaTsidonikazi, namaHetikazi;</li>
      <li>ezintlangeni, abethe uYehova koonyana bakaSirayeli, Ize ningangeni kuzo, nazo zingangeni kuni; inene, zozitsalela koothixo bazo iintliziyo zenu. Wanamathela kubo abo uSolomon ngothando.</li>
      <li>Wayenabafazi abamakhulu asixhenxe, amakhosikazi; namakhulu amathathu amashweshwe; abafazi bakhe bayityekisa ke intliziyo yakhe.</li>
      <li>Kwathi, ngexesha lobudala bukaSolomon, abafazi bakhe bayityekisela intliziyo yakhe ekulandeleni thixo bambi;  intliziyo yakhe ayaphelela kuYehova uThixo wakhe,  njengentliziyo kaDavide uyise.</li>
      <li>USolomon walandela uAshtoreti, uthixo wamaTsidon; walandela uMoleki, izothe lama-Amon.</li>
      <li>Wenza okubi emehlweni kaYehova; akamlandela uYehova ngokukholisekileyo, njengoDavide uyise.</li>
      <li>Waza uSolomon wamakhela isiganga uKemoshe, izothe lamaMowabhi, entabeni ekhangelene neYerusalem, noMoleki, izothe loonyana baka-Amon.</li>
      <li>Wabenjela njalo bonke abafazi bakhe bezinye iintlanga,  ababeqhumisela bebingelela koothixo babo.</li>
      <li>UYehova ke waba nomsindo kuSolomon, ngokuba ibityekile intliziyo yakhe, yemka kuYehova uThixo kaSirayeli,  owayebonakele kuye izihlandlo ezibini;</li>
      <li>emwisele umthetho ngaloo nto, ukuba angalandeli thixo bambi; akawugcina umthetho abemwisele wona uYehova.</li>
      <li>Wathi ke uYehova kuSolomon, Ngenxa enokuba unaloo nto,  akwawugcina umnqophiso wam, nemimiselo yam endikumiseleyo,  okwenene, ndiya kubukrazula ubukumkani kuwe, ndibunike umkhonzi wakho.</li>
      <li>Kodwa ke andiyi kukwenza oko ngemihla yakho, ngenxa kaDavide uyihlo; ndiya kubukrazula esandleni sonyana wakho.</li>
      <li>Kodwa andiyi kubukrazula bonke ubukumkani; ndomnika isizwe esinye unyana wakho, ngenxa kaDavide umkhonzi wam, nangenxa yeYerusalem endiyinyulileyo.</li>
      <li>Ke uYehova wamvelisela uSolomon utshaba olunguHadade umEdom; yena ubengowembewu yokumkani kwaEdom.</li>
      <li>Kwakuthe, oko uDavide ebekwaEdom, ekunyukeni kukaYowabhi umthetheli-mkhosi eye kungcwaba abahlatyiweyo, waxabela yonke into engamadoda kwaEdom</li>
      <li>(ngokuba wahlala iinyanga zantandathu khona uYowabhi namaSirayeli onke, wada wayinqumla yonke into engamadoda kwaEdom);</li>
      <li>wabaleka uHadade, yena namaEdom akubakhonzi boyise kunye naye, baya eYiputa; ke uHadade waye eyinkwenkwana oko.</li>
      <li>Besuka kwaMidiyan, beza eParan; bathabatha amadoda eParan,  ahamba nabo; beza eYiputa kuFaro, ukumkani waseYiputa. Yena ke wamnika indlu, wathi makazuze ukudla, wamnika ilizwe.</li>
      <li>UHadade wababalwa kakhulu nguFaro; wamnika umfazi,  umsakwabo bomkakhe, umsakwabo boTapenes inkosikazi.</li>
      <li>Ke umsakwabo boTapenes wamzalela uGenubhati, unyana wakhe;  uTapenes wamlumlela endlwini kaFaro, uGenubhati waba ngowendlu kaFaro phakathi koonyana bakaFaro.</li>
      <li>UHadade eseYiputa, weva ukuba uDavide ulele kooyise, ufile noYowabhi umthetheli-mkhosi; wathi uHadade kuFaro, Ndindulule ndiye ezweni lakowethu.</li>
      <li>Wathi uFaro kuye, Uswele ntoni na kum, le nto ufuna ukuya ezweni lakowenu? Wathi, yena, Nento le; noko ke ndindulule.</li>
      <li>UThixo wamvelisela omnye umchasi onguRezon, unyana kaEliyada, owabalekayo kuHadadezere, ukumkani waseTsobha,  inkosi yakhe.</li>
      <li>Wabuthela kuye amadoda, waba ngumthetheli wempi,  ekubabulaleni kukaDavide abo. Baya ke eDamasko, bahlala khona,  baba nobukumkani eDamasko.</li>
      <li>Waba lutshaba lwamaSirayeli yonke imihla kaSolomon; ke ngobu bubi wabenzayo uHadade, wakruquka ngamaSirayeli; waye engukumkani kwa-Aram.</li>
      <li>NoYarobheham, unyana kaNebhati, umEfrayim waseTsereda,  umkhonzi kaSolomon, ogama lonina belinguTseruya, umhlolokazi,  wasiphakamisa isandla kukumkani.</li>
      <li>Nantsi ke imbangi yokuba amphakamisele isandla ukumkani.  USolomon wayesakha iMilo, wavala ithuba lomzi kaDavide uyise.</li>
      <li>Ke le ndoda inguYarobheham ibiligorha elinobukroti.  Wayibona uSolomon le ndodana, ukuba iyasebenza, wayenza umphathi womthwalo wonke wendlu kaYosefu.</li>
      <li>Kwathi ngelo xesha, uYarobheham waphuma eYerusalem; wathi uAhiya waseShilo, umprofeti, wamfumana endleleni; wayambethe ke ingubo entsha; baye bobabini bebodwa endle.</li>
      <li>Wesuka uAhiya, wayibamba loo ngubo intsha abenayo,  wayiqwenga; yaziziqwenga ezilishumi elinazibini.</li>
      <li>Wathi uAhiya kuYarobheham, Zithabathele iziqwenga zibe lishumi: ngokuba utsho uYehova uThixo kaSirayeli, ukuthi,  Yabona, ndiya kubukrazula ubukumkani esandleni sikaSolomon,  ndikunike izizwe zibe lishumi;</li>
      <li>esinye isizwe sibe kuye ngenxa yomkhonzi wam uDavide,  nangenxa yeYerusalem, umzi endiwunyulileyo ezizweni zonke zakwaSirayeli.</li>
      <li>Ndibukrazula ngenxa enokuba bendishiyile mna, baqubuda kuAshtoreti, uthixo wamaMowabhi, nakuMilikom, uthixo woonyana baka-Amon; abahamba ngeendlela zam, ukuba benze okuthe tye ngeendlela zam, ukuba benze okuthe tye emehlweni am, nemimiselo yam, namasiko am, njengoDavide uyise.</li>
      <li>Andiyi kubuthabatha bonke ubukumkani esandleni sakhe;  ndomenza abe sisikhulu yonke imihla yobomi bakhe, ngenxa kaDavide umkhonzi wam endamnyulayo, owayigcinayo imithetho yam nemimiselo yam.</li>
      <li>Ndobuthabatha ubukumkani esandleni sonyana wakhe, ndinike wena izizwe ezilishumi ke;</li>
      <li>unyana wakhe ndimnike isizwe esinye, ukuze kubekho isibane kuDavide, umkhonzi wam, yonke imihla phambi kwam eYerusalem,  umzi endiwunyulileyo ukuba ndibeke khona igama lam.</li>
      <li>Ndokuthabatha, ube ngukumkani kuko konke othe wakunqwenela umphefumlo wakho, ube ngukumkani kumaSirayeli.</li>
      <li>Kothi, ukuba uthe wakuphulaphula konke endikuwisela umthetho ngako, wahamba ngeendlela zam, wenza okuthe tye emehlweni am, ukuba ugcine imimiselo yam nemithetho yam,  njengoko wenza ngako uDavide umkhonzi wam: ndibe nawe,  ndikwakhele indlu esimakade, njengoko ndamakhelayo uDavide,  ndikunike amaSirayeli;</li>
      <li>ndiyibandezele imbewu kaDavide ngenxa yoku; kodwa kungade kube ngonaphakade.</li>
      <li>USolomon wafuna ukumbulala uYarobheham; wesuka uYarobheham wabalekela eYiputa kuShishaki, ukumkani weYiputa. Waba seYiputa wada wafa uSolomon.</li>
      <li>Ezinye izinto zikaSolomon, nako konke awakwenzayo,  nobulumko bakhe, azibhalwanga na encwadini yemicimbi kaSolomon?</li>
      <li>Ke imihla abengukumkani ngayo uSolomon eYerusalem kumaSirayeli onke, yaba yiminyaka emashumi mane.</li>
      <li>USolomon walala kooyise, wangcwatyelwa emzini kaDavide uyise; uRehabheham, unyana wakhe, waba ngukumkani esikhundleni sakhe.</li>
    </ol>
  </li>
  <li>
    <ol>
      <li>URehabheham waya kwaShekem; ngokuba amaSirayeli onke abeye kumenza ukumkani kwaShekem.</li>
      <li>Kwathi akuva uYarobheham, unyana kaNebhati (eseYiputa, apho wayebalekele khona ebusweni bukaSolomon ukumkani; ehleli uYarobheham eYiputa, bathumela bambiza),</li>
      <li>weza uYarobheham nebandla lonke lakwaSirayeli, bathetha noRehabheham, besithi,</li>
      <li>Uyihlo wayenza nzima idyokhwe yethu; ke wena yenze lula inkonzo elukhuni kayihlo, nedyokhwe yakhe enzima awayibeka phezu kwethu, ukuze sikukhonze.</li>
      <li>Wathi kubo, Khanindikhwelele iintsuku zibe ntathu, nibuye nize kum. Bemka ke abantu.</li>
      <li>Ukumkani uRehabheham wacebisana namadoda amakhulu,  abesakuma phambi koSolomon uyise oko abesahleli, wathi, Ninika cebo lini na nina, ukuze ndibanike ilizwi aba bantu?</li>
      <li>Athetha ke kuye, esithi, Ukuba uthe namhla waba ngumkhonzi kwaba bantu, wabakhonza, wabaphendula, wathetha amazwi amahle kubo, boba ngabakhonzi bakho yonke imihla.</li>
      <li>Walishiya icebo lamadoda amakhulu abemnike lona, wacebisana namadodana aziintanga zakhe, abemi phambi kwakhe;</li>
      <li>wathi kuwo, Ninika cebo lini na nina, ukuze sibanike ilizwi aba bantu bathethileyo kum, besithi, Yenze lula idyokhwe awayibeka phezu kwethu uyihlo?</li>
      <li>Athetha ke kuye amadodana aziintanga zakhe, esithi, Yithi kwaba bantu bathethe kuwe, besithi, Uyihlo wayenza nzima idyokhwe yethu, yenze lula kuthi wena; yithi kubo, Ucikicane wam uya kuba nesibili kunesinqe sikabawo.</li>
      <li>Ke, ekubeni ubawo ebenithwalise idyokhwe enzima, mna ke ndiya kongeza edyokhweni yenu; ubawo ubenibetha ngeentsontelo,  mna ke ndiya kunibetha ngeekatsi.</li>
      <li>Baya ke ooYarobheham nabantu bonke kuRehabheham ngomhla wesithathu, njengoko wayethethe ngako ukumkani, esithi, Nobuya nize kum ngomhla wesithathu.</li>
      <li>Ukumkani wabaphendula abantu kalukhuni, walishiya icebo lamadoda amakhulu abemnike lona.</li>
      <li>Wathetha kubo ngokwecebo lamadodana, esithi, Ubawo wayenza nzima idyokhwe yenu, mna ke ndiya kongeza edyokhweni yenu;  ubawo wanibetha ngeentsontelo, mna ke ndiya kunibetha ngeekatsi.</li>
      <li>Akabaphulaphulanga ke abantu ukumkani; ngokuba esi siphendu sibe siphuma kuYehova, ukuze alimise izwi lakhe,  abelithethile uYehova ngoAhiya waseShilo kuYarobheham, unyana kaNebhati.</li>
      <li>Akubona ke onke amaSirayeli ukuba ukumkani akawaphulaphuli, abantu bambuyisela ukumkani ilizwi elithi,  Sinasabelo sini na kuDavide? Asinalifa kunyana kaYese.  Ezintenteni zenu, maSirayeli! Zikhangelele ngoku ngokwakho indlu yakho, Davide! Aya ezintenteni zawo ke amaSirayeli.</li>
      <li>Ke oonyana bakaSirayeli ababehleli emizini yakwaYuda,  uRehabheham waba ngukumkani kubo.</li>
      <li>Ukumkani uRehabheham wathuma uAdoram, obephethe abafakwa uviko. Esuka onke amaSirayeli, amxuluba ngamatye; wafa.  Ukumkani uRehabheham wakhawuleza waya kukhwela enqwelweni yakhe, ukuba asabele eYerusalem.</li>
      <li>Akreqa ke amaSirayeli endlwini kaDavide unanamhla.</li>
      <li>Kwathi, akuva onke amaSirayeli ukuba uYarobheham ubuyile,  athumela ambizela ebandleni, amenza ukumkani wamaSirayeli onke;  akwabakho ulandela indlu kaDavide, saba sisizwe sakwaYuda sodwa.</li>
      <li>Weza uRehabheham eYerusalem, wabizela ndawonye yonke indlu yakwaYuda, kwanesizwe sakwaBhenjamin, ikhulu elinamanci asibhozo lamawaka amadodana okulwa imfazwe, ukuba aye kulwa nendlu kaSirayeli, bubuyiselwe ubukumkani kuRehabheham unyana kaSolomon.</li>
      <li>Lafika ilizwi likaThixo kuShemaya, umfo wakwaThixo,  lisithi,</li>
      <li>Yitsho kuRehabheham unyana kaSolomon, ukumkani wakwaYuda,  nakwindlu yonke yakwaYuda, nakuBhenjamin, nakubantu abaseleyo,  ukuthi,</li>
      <li>Utsho uYehova ukuthi, Ize ninganyuki; ize ningalwi nabazalwana benu oonyana bakaSirayeli. Buyani, aye elowo endlwini yakhe; ngokuba iphuma kum le nto. Baliphulaphula ilizwi likaYehova, babuya, bahamba ngokwelizwi likaYehova.</li>
      <li>Ke uYarobheham wawakha umzi wakwaShekem kweleentaba lakwaEfrayim, wahlala khona; waphuma apho wakha iPenuweli.</li>
      <li>Wathi uYarobheham entliziyweni yakhe, Kaloku ubukumkani buya kubuyela endlwini kaDavide.</li>
      <li>Ukuba bathe benyuka aba bantu, baya kubingelela endlwini kaYehova eYerusalem, yobuya intliziyo yaba bantu iye enkosini yabo, kuRehabheham, ukumkani wakwaYuda; bandibulale mna,  babuyele kuRehabheham ukumkani wakwaYuda.</li>
      <li>Waceba ke ukumkani, wenza amathole egolide amabini; wathi kubo, Niyaxhamleka kukunyuka niye eYerusalem. Nanku uThixo wakho, Sirayeli, owakukhuphayo ezweni laseYiputa!</li>
      <li>Walimisa ke elinye eBhetele, walimisa elinye kwaDan.</li>
      <li>Yathi loo nto yaba sisono; bahamba abantu baya phambi kwelo likwaDan.</li>
      <li>Wenza indlu yasezigangeni, wenza ababingeleli eluntwini lonke, ababengengabo abakoonyana bakaLevi.</li>
      <li>UYarobheham wenza umthendeleko ngenyanga yesibhozo,  ngoweshumi elinesihlanu umhla kuloo nyanga, onjengomthendeleko wakwaYuda; wenyusa amadini esibingelelweni.</li>
      <li>Wenjenjalo eBheteli, ebingelela kumathole lawo abewenzile;  wamisa eBheteli ababingeleli beziganga awazenzayo. Wenyusa amadini esibingelelweni awasenzayo eBheteli, ngoweshumi elinesihlanu umhla wenyanga yesibhozo, ngenyanga leyo abeyicamangile kweyakhe intliziyo; wabenzela umthendeleko oonyana bakaSirayeli, wenyusa amadini esibingelelweni, ukuba kuqhunyiselwe.</li>
    </ol>
  </li>
  <li>
    <ol>
      <li>Nanko, kuvela umfo wakwaThixo kwaYuda ngokwelizwi likaYehova, weza eBheteli; uYarobheham wayemi ugasesibingelelweni eqhumisela.</li>
      <li>Wankqangaza esibingelelweni ngokwelizwi likaYehova, wathi,  Sibingelelo, sibingelelo! Utsho uYehova ukuthi, Uyabona, kuya kuzalwa unyana kwindlu kaDavide, ogama linguYosiya; oya kubabingelela phezu kwakho lo ababingeleli beziganga,  abaqhumisela phezu kwakho, kutshiswe amathambo abantu phezu kwakho.</li>
      <li>Kwangaloo mini wabaxelela isimanga esiya kuhla, esithi,  Siso esi isimanga asithethileyo uYehova: Yabona, isibingelelo esi siya kukrazuka, luphalale uthuthu oluphezu kwaso.</li>
      <li>Kwathi, akuliva ukumkani ilizwi lomfo wakwaThixo,  owankqangazayo esibingelelweni eBheteli, wasolula uYarobheham isandla sakhe esesibingelelweni, wathi, Mbambeni. Sesuka soma isandla sakhe abesolulele kuye, akaba nako ukusibuyisela kwakuye.</li>
      <li>Sakrazuka isibingelelo, lwaphalala uthuthu esibingelelweni,  ngokwesimanga abesixelile umfo wakwaThixo ngelizwi likaYehova.</li>
      <li>Waphendula ukumkani, wathi kumfo wakwaThixo, Khawumbongoze uYehova uThixo wakho, undithandazele, sibuyiselwe kum isandla sam. Umfo wakwaThixo wambongoza ke uYehova, sabuyiselwa kuye isandla sokumkani, saba njengokwangaphambili.</li>
      <li>Wathetha ke ukumkani kumfo wakwaThixo, wathi, Hamba siye ekhaya, uzixhase, ndikunike isipho.</li>
      <li>Wathi umfo wakwaThixo kukumkani, Ungafanelana uthe wandinika isiqingatha sendlu yakho, andingekhe ndiye nawe,  andingekhe ndidle sonka, andingekhe ndisele manzi kule ndawo.</li>
      <li>Ngokuba kwenjiwa nje ukumiselwa kwam lilizwi likaYehova,  kwathiwa, Uze ungadli sonka, ungaseli manzi, ungabuyi ngendlela obuze ngayo.</li>
      <li>Waza wahamba ngandlela yimbi, akabuya ngendlela abeze ngayo eBheteli.</li>
      <li>Ke kaloku kwakuhleli eBheteli umprofeti othile,  obeseleyindoda enkulu; weza unyana wakhe, wamcacisela konke awakwenzayo umfo wakwaThixo loo mini eBheteli; namazwi awawathethayo kukumkani, wawacacisa kuyise.</li>
      <li>Wathi uyise kubo, Uhambe ngayiphi na indlela? Babeyibonile ke indlela oonyana bakhe, ahambe ngayo umfo wakwaThixo,  owayevele kwaYuda.</li>
      <li>Wathi koonyana bakhe, Ndibopheleni iesile. Bambophela ke iesile, wakhwela kulo.</li>
      <li>Walandela umfo wakwaThixo, wamfumana ehleli phantsi komterebhinti, wathi kuye, Unguye na umfo wakwaThixo lo ubevela kwaYuda? Wathi yena, Ndinguye.</li>
      <li>Wathi kuye, Hamba siye ekhaya, udle isonka.</li>
      <li>Wathi yena, Andinakubuya nawe; andinakungena nawe; andiyi kudla sonka, andiyi kusela manzi nawe kule ndawo;</li>
      <li>kuba kuthiwe kum lilizwi likaYehova, Uze ungadli sonka,  ungaseli manzi khona, ungabuyi uhambe ngendlela obuze ngayo.</li>
      <li>Wathi kuye, Ndingumprofeti nam njengawe; kuthethe isithunywa sezulu kum ngelizwi likaYehova, sisithi, Mbuyise,  eze nawe endlwini yakho, adle isonka, asele amanzi. Watsho emxokisa.</li>
      <li>Wabuya ke naye, wadla isonka endlwini yakhe, wasela amanzi.</li>
      <li>Kwathi, behleli etafileni apho, kwafika ilizwi likaYehova kuloo mprofeti ubembuyisile;</li>
      <li>wankqangaza kuloo mfo wakwaThixo ubevele kwaYuda, esithi,  Utsho uYehova ukuthi, Ngenxa enokuba uwuphikisile umlomo kaYehova, akwawugcina umthetho abekuwisele uYehova uThixo wakho,</li>
      <li>wesuka wabuya, wadla isonka, wasela amanzi kule ndawo awathetha ngayo kuwe, esithi, Uze ungadli sonka, ungaseli manzi: isidumbu sakho asiyi kungena engcwabeni looyihlo.</li>
      <li>Kwathi emveni kokudla kwakhe isonka, emveni kokusela kwakhe, wambophela iesile umprofeti lowo abembuyisile.</li>
      <li>Wahamba, wafunyanwa yingonyama endleleni, yambulala; sathi isidumbu sakhe saqungquluza endleleni; lema ecaleni laso iesile, nengonyama yema ecaleni lesidumbu eso.</li>
      <li>Kwabonakala kudlula amadoda; asibona isidumbu eso siqungquluzile endleleni, imi ingonyama leyo ecaleni lesidumbu;  afika axela kuloo mzi, abehleli kuwo umprofeti obeseleyindoda enkulu.</li>
      <li>Weva umprofeti obembuyise endleleni, wathi, Ngulaa mfo wakwaThixo uwuphikisileyo umlomo kaYehova. UYehova umnikele engonyameni; yamqoba, yambulala ngokwelizwi likaYehova,  abelithethe kuye.</li>
      <li>Wathetha koonyana bakhe, esithi, Ndibopheleni iesile.  Balibopha.</li>
      <li>Wahamba ke, wasifumana isidumbu sakhe siqungquluzile endleleni, limi iesile nengonyama ecaleni lesidumbu, ingonyama ingasidlanga isidumbu, ingaliqobanga ne-esile.</li>
      <li>Wasifunqula umprofeti isidumbu somfo wakwaThixo, wasibeka e-esileni, wabuya naso. Weza ekhaya umprofeti lowo useleyindoda enkulu, ukuba ammbambazelele, amngcwabe.</li>
      <li>Wasibeka isidumbu engcwabeni lakhe, bammbambazelela besithi, Yoo! Mzalwana wam!</li>
      <li>Kwathi, emveni kokumngcwaba kwabo, wathetha koonyana bakhe, esithi, Ndakufa, ndingcwabeleni engcwabeni angcwatyelwe kulo umfo wakwaThixo; walaliseni ngasemathanjeni akhe amathambo am.</li>
      <li>Ngokuba, inene, liya kwenzeka ilizwi, alinkqangazileyo ngelizwi likaYehova esibingelelweni esiseBheteli, nasezindlwini zonke zasezigangeni, ezisemizini yakwaSamari.</li>
      <li>Emva koko uYarobheham akabuyanga endleleni yakhe embi;  wabuya wenza ababingeleli beziganga eluntwini lonke; wathi athe wamthanda, wammisela, waba ngowababingeleli beziganga.</li>
      <li>Yathi loo nto yaba sisono sendlu kaYarobheham, ukuba itshone itshabalale, ingabikho phezu komhlaba.</li>
    </ol>
  </li>
  <li>
    <ol>
      <li>Ngelo xesha wahliwa sisifo uAbhiya, unyana kaYarobheham.</li>
      <li>Wathi uYarobheham kumkakhe, Khawusuke uzenze mntu wumbi,  bangakwazi ukuba ungumkaYarobheham; uhambe uye eShilo; nanko apho uAhiya umprofeti, owandixelelayo ukuba ndiya kuba ngukumkani waba bantu;</li>
      <li>uphathe esandleni sakho izonka ezilishumi, nemiqhathane,  neselwa lobusi, uye kuye: wokuxelela okuya kubakho kulo mntwana.</li>
      <li>Wenjenjalo umkaYarobheham, wesuka waya eShilo, wangena endlwini ka-Ahiya. Ke kaloku uAhiya ebengenakubona, ngokuba amehlo akhe abenorhatyazo ngobudala bakhe.</li>
      <li>Wathi uYehova kuAhiya, Nanko umkaYarobheham eza kubuza into kuwe ngonyana wakhe; ngokuba esifa. Uze uthi, uthi, ukuthetha kuye; kuba wothi ekungeneni kwakhe, azenze mntu wumbi.</li>
      <li>Kwathi, akusiva uAhiya isingqi seenyawo zakhe, engena emnyango, wathi, Ngena, mkaYarobheham, yini na ukuba uzenze mntu wumbi? Ndithunywe kuwe udaba olubi.</li>
      <li>Yiya, uthi kuYarobheham, Utsho uYehova uThixo kaSirayeli,  ukuthi, Ngenxa enokuba ndakuphakamisayo phakathi kwabantu,  ndakwenza inganga kubantu bam amaSirayeli,</li>
      <li>ndabukrazula ubukumkani endlwini kaDavide, ndakunika;  wesuka akwafuza umkhonzi wam uDavide, owayigcinayo imithetho yam, owandilandelayo ngentliziyo yakhe yonke, ukuba enze okuthe tye kodwa emehlweni am;</li>
      <li>wesuka wena wenza okubi ngaphezu kwabo bonke ababekho ngaphambi kwakho, waya wazenzela thixo bambi, nemifanekiso etyhidiweyo, ukuba undiqumbise, wandiphosa emva komhlana wakho:</li>
      <li>ngako oko, yabona, ndiya kuyizisela ububi indlu kaYarobheham, ndiyinqamle kwaYarobheham yonke into eyindoda,  ovalelweyo novulelweyo kwaSirayeli, ndiwatshayele amavela-mva endlu kaYarobheham, njengokutshayelwa kwelindle, kude kuthi tu.</li>
      <li>OkaYarobheham ofela phakathi komzi, uya kudliwa zizinja;  ofela endle, uya kudliwa ziintaka zezulu; ngokuba uYehova ethethile.</li>
      <li>Suk ume ke wena, uhambe uye endlwini yakho; ekungeneni kweenyawo zakho kuwo umzi, uya kufa umntwana.</li>
      <li>Ommbambazelela onke amaSirayeli, amngcwabe; ngokuba nguye yedwa kwaYarobheham, oya kungena engcwabeni; ngenxa yokuba kufunyenwe kuye kukho into elungileyo, ebhekisele kuYehova,  uThixo kaSirayeli, endlwini kaYarobheham.</li>
      <li>UYehova uya kuzivelisela ukumkani kwaSirayeli, oya kuyinqamla indlu kaYarobheham loo mini, Ndisathetha ntoni na,  sekunjalo nje?</li>
      <li>UYehova uya kubetha kumaSirayeli, njengengcongolo izanyazanyiswa ema nzini, awanyothule amaSirayeli emhlabeni olungileyo, awawunika ooyise, awachithachithele phesheya koMlambo, ngenxa enokuba enze ooAshera bawo, amqumbisa uYehova;</li>
      <li>awanikele amaSirayeli ngenxa yesono sikaYarobheham,  owonayo, wawonisa ngaso amaSirayeli.</li>
      <li>Wesuka ke umkaYarobheham, wahamba, wafika eTirtsa, wathi akuthi ukunyathela embundwini womnyango wendlu, wafa umntwana.</li>
      <li>Amngcwaba, ammbambazelela amaSirayeli onke ngokwelizwi likaYehova, awalithethayo ngomkhonzi wakhe, uAhiya umprofeti.</li>
      <li>Ezinye izinto zikaYarobheham, ukulwa kwakhe, nokulawula kwakhe, nanko kubhaliwe encwadini yemicimbi yemihla yookumkani bakwaSirayeli.</li>
      <li>Imihla awayengukumkani ngayo uYarobheham ngamashumi amabini anesibini iminyaka; walala kooyise. UNadabhi, unyana wakhe, waba ngukumkani esikhundleni sakhe.</li>
      <li>Ke uRehabheham, unyana kaSolomon, waye engukumkani kwaYuda. URehabheham ubeminyaka imashumi mane anamnye ezelwe ukuba ngukumkani kwakhe; waba neminyaka elishumi elinesixhenxe engukumkani eYerusalem, umzi awawunyulayo uYehova ezizweni zonke zakwaSirayeli, ukuba alibeke khona igama lakhe. Igama lonina belinguNahama, umAmonikazi.</li>
      <li>AmaYuda enza ububi emehlweni kaYehova, amkhweletisa ngaphezu kwako konke ababekwenzile ooyise ngezono zabo,  ababesona ngazo.</li>
      <li>Azakhela nazo izinganga, nezimiso zamatye, nooAshera,  ezindulini zonke eziphakamileyo, naphantsi kwemithi yonke eluhlaza.</li>
      <li>Kananjalo bekukho amangawu elizweni, enza ngokwamasikizi onke eentlanga, awazigqogqayo uYehova phambi koonyana bakaSirayeli.</li>
      <li>Kwathi ngomnyaka wesihlanu wokumkani uRehabheham, kwenyuka uShishaki, ukumkani waseYiputa, wayifikela iYerusalem.</li>
      <li>Wabuthabatha ubuncwane bendlu kaYehova nobuncwane bendlu yokumkani; wabuthabatha bonke; wazithabatha zonke iingweletshetshe zegolide awazenzayo uSolomon.</li>
      <li>Ukumkani uRehabheham wenza iingweletshetshe zobhedu esikhundleni sazo, waziphathisa abathetheli bezigidimi ezibe zigcina umnyango wendlu yokumkani.</li>
      <li>Ubesakuthi, akuya ukumkani endlwini kaYehova, ziziphathe izigidimi ezo, zize zizibuyisele egumbini logcino lwezigidimi.</li>
      <li>Ezinye izinto zikaRehabheham, nako konke awakwenzayo,  azibhalwanga na encwadini yemicimbi yemihla yookumkani bakwaYuda?</li>
      <li>Yaye iyimfazwe phakathi koRehabheham noYarobheham yonke imihla.</li>
      <li>URehabheham walala kooyise, wangcwatyelwa kooyise emzini kaDavide. Igama lonina belinguNahama, umAmonikazi. UAbhiyam,  unyana wakhe, waba ngukumkani esikhundleni sakhe.</li>
    </ol>
  </li>
  <li>
    <ol>
      <li>Ngomnyaka weshumi elinesibhozo wokumkani uYarobheham unyana kaNebhati, waba ngukumkani uAbhiyam kwaYuda.</li>
      <li>Waba neminyaka emithathu engukumkani eYerusalem. Igama lonina belinguMahaka, intombi ka-Abhisalom.</li>
      <li>Wahamba ezonweni zonke zikayise, awa zenzayo ngaphambi kwakhe; yayingaphelele intliziyo yakhe kuYehova uThixo wakhe,  njengentliziyo kaDavide uyise.</li>
      <li>Noko wathi uYehova uThixo wakhe, ngenxa kaDavide, wamnika isibane eYerusalem, sokumisa unyana wakhe emva kwakhe, sokumisa iYerusalem;</li>
      <li>ekubeni uDavide wakwenzayo okuthe tye emehlweni kaYehova,  akatyeka kuko konke awawisayo ngako umthetho, yonke imihla yobomi bakhe, kwaba semcimbini kaUriya umHeti wodwa.</li>
      <li>Yaye iyimfazwe phakathi koRehabheham noYarobheham yonke imihla yobomi bakhe.</li>
      <li>Ezinye izinto zika-Abhiyam, nako konke awakwenzayo,  azibhalwanga na encwadini yemicimbi yemihla yookumkani bakwaYuda? Yaye iyimfazwe ke phakathi koAbhiyam noYarobheham.</li>
      <li>UAbhiyam walala kooyise, bamngcwabela emzini kaDavide.  UAsa, unyana wakhe, waba ngukumkani esikhundleni sakhe.</li>
      <li>Ngomnyaka wamashumi amabini kaYarobheham ukumkani wakwaSirayeli, uAsa waba ngukumkani kwaYuda.</li>
      <li>Waba neminyaka emashumi mane anamnye engukumkani eYerusalem. Igama lonina belinguMahaka, intombi ka-Abhisalom.</li>
      <li>UAsa wenza okuthe tye emehlweni kaYehova, njengoDavide uyise.</li>
      <li>Wawakhwelelisa amangawu, akabakho ezweni, wazisusa zoruke izigodo ezizizithixo, ababezenzile ooyise.</li>
      <li>KwanoMahaka unina wamguzula, akaba yinkosikazi; ngokuba wamenzela uAshera isithixo esilisikizi. Waza uAsa wasigawula isithixo sakhe esilisikizi, wasitshisa emlanjaneni oyiKidron.</li>
      <li>Ke iziganga azisuswanga; kodwa yona intliziyo ka-Asa yabe iphelele kuYehova yonke imihla yakhe.</li>
      <li>Wazingenisa izinto ezingcwele zikayise, nezakhe izinto ezingcwele, endlwini kaYehova, isilivere negolide nempahla.</li>
      <li>Yaye iyimfazwe phakathi koAsa noBhahesha, ukumkani wakwaSirayeli, yonke imihla yabo.</li>
      <li>Wenyuka uBhahesha ukumkani wakwaSirayeli, esiza kulwa namaYuda; wakha iRama, ukuba angavumi ukuba kuphume bani aye kuAsa ukumkani wakwaYuda.</li>
      <li>Wayithabatha uAsa yonke isilivere negolide ebisele ebuncwaneni bendlu kaYehova, nasebuncwaneni bendlu yokumkani,  wayinikela ezandleni zabakhonzi bakhe. UAsa ukumkani wayithumela kuBhen-hadade, unyana kaTabrimon, unyana kaHeziyon,  ukumkani wakwa-Aram, ohleli eDamasko, esithi,</li>
      <li>Kukho umnqophiso phakathi kwam nawe, phakathi kobawo noyihlo; nanko, ndikuthumele isipho sokukucenga sesilivere negolide; yiza, uwaphule umnqophiso wakho noBhahesha ukumkani wamaSirayeli, ukuba emke kum.</li>
      <li>UBhen-hadade wamphulaphula ukumkani uAsa, wathumela abathetheli bempi abenabo emizini yakwaSirayeli, waxabela i-Iyon, nowakwaDan, neAbhele-bhete-mahaka, neKineroti yonke,  kunye nelizwe lonke lakwaNafetali.</li>
      <li>Wathi, akuva uBhahesha, wayiyeka ukuyakha iRama, wahlala eTirtsa.</li>
      <li>Ukumkani uAsa wawahlabela umkhosi amaYuda onke, akwabakho namnye ukhululekileyo. Bawasusa amatye eRama, kwanemithi yayo abesakha ngayo uBhahesha ukumkani; uAsa wakha ke ngayo iGebha yakwaBhenjamin, neMizpa.</li>
      <li>Zonke ezinye izinto zika-Asa, nobugorha bakhe bonke, nako konke awakwenzayo, nemizi awayakhayo, ayibhalwanga na encwadini yemicimbi yemihla yookumkani bakwaYuda? Uthe ke akuba yindoda enkulu, wabulawa ziinyawo.</li>
      <li>UAsa walala kooyise, wangcwatyelwa kooyise, emzini kaDavide uyise. UYehoshafati, unyana wakhe, waba ngukumkani esikhundleni sakhe.</li>
      <li>UNadabhi, unyana kaYarobheham, waba ngukumkani kwaSirayeli ngomnyaka wesibini ka-Asa, ukumkani wakwaYuda; waba neminyaka emibini engukumkani kwaSirayeli.</li>
      <li>Wenza okubi emehlweni kaYehova, wahamba ngendlela kayise,  nangesono sakhe awawonisa ngaso amaSirayeli.</li>
      <li>Waza uBhahesha, unyana ka-Ahiya, wendlu kaIsakare,  wamceba. UBhahesha wamxabela eGibheton yakumaFilisti,  beyingqinga iGibheton uNadabhi namaSirayeli onke.</li>
      <li>UBhahesha wambulala ke ngomnyaka wesithathu ka-Asa ukumkani wakwaYuda, waba ngukumkani esikhundleni sakhe.</li>
      <li>Kwathi, xa angukumkani, wayibulala yonke indlu kaYarobheham; akasalisa namnye uphefumlayo kwaYarobheham, wada wamtshabalalisa, ngokwelizwi likaYehova, abelithethile ngomkhonzi wakhe uAhiya waseShilo:</li>
      <li>ngenxa yezono zikaYarobheham awona ngazo, awawonisa ngazo amaSirayeli; ngokumqumbisa kwakhe awamqumbisa ngako uYehova uThixo kaSirayeli.</li>
      <li>Ezinye izinto zikaNadabhi, nako konke awakwenzayo,  azibhalwanga na encwadini yemicimbi yemihla yookumkani bakwaSirayeli?</li>
      <li>Yaye iyimfazwe phakathi koAsa noBhahesha, ukumkani wakwaSirayeli, yonke imihla yabo.</li>
      <li>Ngomnyaka wesithathu ka-Asa ukumkani wakwaYuda, uBhahesha,  unyana ka-Ahiya, waba ngukumkani kumaSirayeli onke eTirtsa;  iminyaka yaba ngamashumi amabini anamine.</li>
      <li>Wenza okubi emehlweni kaYehova, wahamba ngendlela kaYarobheham, nangesono sakhe awawonisa ngaso amaSirayeli.</li>
    </ol>
  </li>
  <li>
    <ol>
      <li>Lafika ke ilizwi likaYehova kuYehu, unyana kaHanani, ngenxa kaBhahesha, lisithi,</li>
      <li>Ngenxa enokuba ndakuphakamisayo eluthulini, ndakwenza inganga yabantu bam amaSirayeli, wesuka wena wahamba ngendlela kaYarobheham, abantu bam amaSirayeli wabonisa ukuba bandiqumbise ngezono zabo:</li>
      <li>yabona, ndiyawatshayela amavela-mva kaBhahesha,  namavela-mva endlu yakhe, ndiyenze indlu yakho ibe njengendlu kaYarobheham, unyana kaNebhati.</li>
      <li>OkaBhahesha ofela phakathi komzi, uya kudliwa zizinja;  owakhe ofela endle, uya kudliwa ziintaka zezulu.</li>
      <li>Ezinye izinto zikaBhahesha, nawakwenzayo, nobugorha bakhe,  azibhalwanga na encwadini yemicimbi yemihla yookumkani bakwaSirayeli?</li>
      <li>UBhahesha walala kooyise, wangcwatyelwa eTirtsa. UEla,  unyana wakhe, waba ngukumkani esikhundleni sakhe.</li>
      <li>Kananjalo ngesandla sikaYehu, unyana kaHanani, umprofeti,  lafika ilizwi likaYehova kuBhahesha nakwindlu yakhe, nangenxa yobubi bonke awabenzayo emehlweni kaYehova, ukumqumbisa ngezenzo zezandla zakhe, ukuba ibe njengendlu kaYarobheham,  nangenxa yokuba wamxabelayo.</li>
      <li>Ngomnyaka wamashumi omabini anamithandathu ka-Asa, ukumkani wakwaYuda, waba ngukumkani uEla unyana kaBhahesha, kwaSirayeli eTirtsa; yaba yiminyaka emibini.</li>
      <li>Wamceba umkhonzi wakhe uZimri, umthetheli wesiqingatha seenqwelo zakhe zokulwa, eseTirtsa, esela enxila endlwini ka-Arza, owayephethe indlu yakhe eTirtsa.</li>
      <li>Wangena ke uZimri, wamxabela, wambulala, ngomnyaka wamashumi amabini anesixhenxe ka-Asa ukumkani wakwaYuda; waba ngukumkani esikhundleni sakhe.</li>
      <li>Kwathi, akuba ngukumkani, kwaesaqala ukuhlala etroneni yakhe, wayixabela yonke indlu kaBhahesha, akamsalisela nanye into eyindoda, nongumzalwana wakhe, nongumhlobo wakhe.</li>
      <li>Wayitshabalalisa uZimri yonke indlu kaBhahesha ngokwelizwi likaYehova, awalithethayo kuBhahesha ngoYehu umprofeti;</li>
      <li>ngenxa yezono zonke zikaBhahesha, nezono zikaEla unyana wakhe, abona ngazo, abawonisa ngazo amaSirayeli, ukumqumbisa uYehova uThixo kaSirayeli ngeento zabo ezingento.</li>
      <li>Ezinye izinto zikaEla, nako konke awakwenzayo,  azibhalwanga na encwadini yemicimbi yemihla yookumkani bakwaSirayeli?</li>
      <li>Ngomnyaka wamashumi omabini anesixhenxe ka-Asa, ukumkani wakwaYuda, uZimri waba nemihla esixhenxe engukumkani eTirtsa.  Abantu babemise iintente eGibheton eyeyamaFilisti.</li>
      <li>Beva abantu ababemise khona, kusithiwa, UZimri umcebile,  kananjalo umbulele ukumkani. Onke amaSirayeli amenza ukumkani kumaSirayeli uOmri, umthetheli-mkhosi, kwangaloo mini emkhosini.</li>
      <li>Wenyuka ke uOmri enamaSirayeli onke esuka eGibheton,  ayingqinga iTirtsa.</li>
      <li>Kwathi, akubona uZimri ukuba uza kuthinjwa umzi, wangena enqabeni yendlu yokumkani, wayitshisa ngomlilo phezu kwakhe indlu yokumkani, wafa;</li>
      <li>ngenxa yezono zakhe awona ngazo, wenza okubi emehlweni kaYehova, wahamba ngendlela kaYarobheham, nangezono zakhe awazenzayo wawonisa ngazo amaSirayeli.</li>
      <li>Ezinye izinto zikaZimri, nokuceba kwakhe awaceba ngako,  azibhalwanga na encwadini yemicimbi yemihla yookumkani bakwaSirayeli?</li>
      <li>Baza bahluka kubini abantu bakwaSirayeli: esinye isahlulo sabantu salandela uTibheni, unyana kaGinati, ukuba simenze ukumkani; esinye isahlulo salandela uOmri.</li>
      <li>Abantu ababelandela uOmri baboyisa abo bantu babelandela uTibheni, unyana kaGinati; wafa uTibheni; waba ngukumkani uOmri.</li>
      <li>Ngomnyaka wamashumi amathathu anamnye ka-Asa ukumkani wakwaYuda, uOmri waba ngukumkani wamaSirayeli, iminyaka yaba lishumi elinamibini; waba ngukumkani eTirtsa iminyaka emithandathu.</li>
      <li>Waza wathenga intaba yakwaSamari kuSamari ngeetalente ezimbini zesilivere, wakha kuloo ntaba, wathi igama laloo mzi wawakhayo yiSamari, ngegama likaSamari umninintaba.</li>
      <li>UOmri wenza okubi emehlweni kaYehova; wenza okubi ngaphezu kwabo bonke ababengaphambi kwakhe.</li>
      <li>Wahamba ngendlela yonke kaYarobheham unyana kaNebhati,  nangezono zakhe awawonisa ngazo amaSirayeli, ukumqumbisa uYehova uThixo kaSirayeli ngezinto zabo ezingento.</li>
      <li>Ezinye izinto zikaOmri awazenzayo, nobugorha bakhe awabenzayo, azibhalwanga na encwadini yemicimbi yemihla yookumkani bakwaSirayeli?</li>
      <li>UOmri walala kooyise, wangcwatyelwa kwaSamari, uAhabhi unyana wakhe waba ngukumkani esikhundleni sakhe.</li>
      <li>UAhabhi, unyana kaOmri, waba ngukumkani kumaSirayeli ngomnyaka wamashumi omathathu anesibhozo ka-Asa, ukumkani wakwaYuda; uAhabhi unyana kaOmri waba neminyaka emashumi mabini anamibini engukumkani kumaSirayeli kwaSamari.</li>
      <li>UAhabhi unyana kaOmri wenza okubi emehlweni kaYehova ngaphezu kwabo bonke ababengaphambi kwakhe.</li>
      <li>Ke, ngokungathi kulula kuye ukuhamba ngezono zikaYarobheham unyana kaNebhati, wesuka wazeka uIzebhele,  intombi kaEtebhahali ukumkani wamaTsidon, wangumkakhe; waya wakhonza uBhahali, wamnqula.</li>
      <li>Wammisela uBhahali isibingelelo, endlwini kaBhahali,  abemakhele yona kwaSamari.</li>
      <li>UAhabhi wenza uAshera; uAhabhi waqokela ukumqumbisa uYehova uThixo wakwaSirayeli, ngaphezu kwabo bonke ookumkani bakwaSirayeli ababengaphambi kwakhe.</li>
      <li>Ngeemini zakhe wayakha uHiyeli waseBheteli iYeriko;  wayiseka ngoAbhiram, amazibulo akhe, wawamisa amasango ayo ngoSegubhi, owamathumbu akhe, ngokwelizwi likaYehova,  awalithethayo ngoYoshuwa unyana kaNun.</li>
    </ol>
  </li>
  <li>
    <ol>
      <li>Wathi uEliya waseTishbhi, wasezindwendweni zaseGiliyadi,  kuAhabhi, Ehleli nje uYehova uThixo wakwaSirayeli, endimi phambi kwakhe, akuyi kukha kubekho mbethe namvula le minyaka,  kungengalo ilizwi lam.</li>
      <li>Lafika ilizwi likaYehova kuye, lisithi,</li>
      <li>Hamba umke apha, ubheke empumalanga, uzimele emlanjaneni oyiKeriti, okhangelene neYordan.</li>
      <li>Wothi usele emlanjaneni apho; ndiwawisele umthetho amahlungulu ukuba akuxhase khona.</li>
      <li>Wahamba ke wenza ngokwelizwi likaYehova, waya wahlala emlanjaneni oyiKeriti, okhangelene neYordan.</li>
      <li>Amahlungulu amzisela isonka nenyama kusasa, isonka nenyama ngokuhlwa, wasela emlanjaneni apho.</li>
      <li>Kuthe, kwakuhamba ixesha, watsha umlanjana, ngokuba bekungabangakho mvula ezweni.</li>
      <li>Lafika ilizwi likaYehova kuye, lisithi,</li>
      <li>Suka uye eTsarfati yaseTsidon, uhlale khona; uyabona,  ndimwisele umthetho khona umfazi ongumhlolokazi, ukuba akuxhase.</li>
      <li>Wesuka ke waya eTsarfati, wafika esangweni lomzi; nanko kukho apho umfazi ongumhlolokazi echola iinkuni; wambiza,  wathi, Khawundikhelele intwana yamanzi ngesitya, ndisele.</li>
      <li>Waya kuwakha; wambiza, wathi, Khawundiphathele neqhekeza lesonka ngesandla.</li>
      <li>Wathi, Ehleli nje uYehova, uThixo wakho, andinasonka;  ngumgubo ongazalisa isandla emphandeni, nentwana yeoli eselweni; uyabona ke, ndichola iinkuni ezimbini, ukuba ndiye ndenzele mna nonyana wam, sidle, sife.</li>
      <li>Wathi uEliya kuye, Musa ukoyika; yiya, wenze ngokwelizwi lakho; kodwa ke ndenzele isonkana ngawo ukuqala, undizisele,  uzenzele ke wena nonyana wakho emveni koko.</li>
      <li>Ngokuba utsho uYehova, uThixo wakwaSirayeli, ukuthi,  Umphanda womgubo awuyi kuphela, neselwa leoli aliyi kuminyelelwa, ide ifike imini aya kuyinisa ngayo imvula uYehova phezu komhlaba.</li>
      <li>Waya ke, wenza ngokwelizwi likaEliya, wadla yena, naye,  nendlu yakhe, zaziintsuku.</li>
      <li>Umphanda womgubo awuphelanga, iselwa leoli alaminyelelwa,  ngokwelizwi likaYehova, awalithethayo ngoEliya.</li>
      <li>Kwathi emveni kwezo zinto, wahliwa sisifo unyana waloo mfazi ungumnikazindlu; sathi isifo sakhe saba nzima kakhulu,  kwada akwabakho kuphefumla kuye.</li>
      <li>Wathi kuEliya, Yintoni na enam nawe, mfo wakwaThixo? Uze kum, ukuba undikhumbuze ubugwenxa bam, umbulale unyana wam?</li>
      <li>Wathi kuye, Ndinike unyana wakho. Wamthabatha ke esifubeni sakhe, wenyuka naye, waya egumbini eliphezulu abehlala kulo,  wamlalisa phezu kwesingqengqelo sakhe.</li>
      <li>Wanqula uYehova, wathi, Yehova Thixo wam, umenzele ububi nomhlolokazi lo na ndiphambukele kuye, ngokubulala unyana wakhe?</li>
      <li>Wazolula phezu komntwana izihlandlo zazithathu, wanqula uYehova, wathi, Yehova Thixo wam, mawukhe ubuyele phakathi kwakhe umphefumlo walo mntwana.</li>
      <li>Waliva uYehova ilizwi likaEliya; wabuyela phakathi kwakhe umphefumlo waloo mntwana, waphila.</li>
      <li>Wamthabatha uEliya umntwana, wehla naye egumbini eliphezulu, waya endlwini, wamnika unina; wathi uEliya,  Uyabona, uphilile unyana wakho.</li>
      <li>Wathi loo mfazi kuEliya, Kaloku ke ndiyazi ukuba ungumfo wakwaThixo wena, nelizwi likaYehova elisemlonyeni wakho liyinyaniso.</li>
    </ol>
  </li>
  <li>
    <ol>
      <li>Kwathi kwakuba mzuzu, lafika ilizwi likaYehova kuEliya ngomnyaka wesithathu, lathi, Hamba uye kubonana noAhabhi,  ndinise imvula phezu komhlaba.</li>
      <li>Wahamba waya kubonana uEliya noAhabhi. Indlala ke yayinzima kwaSamari.</li>
      <li>UAhabhi wayebize uObhadiya, obephethe indlu yakhe (uObhadiya ke wayemoyika uYehova kunene:</li>
      <li>wayethe yena ekubanqamleni kukaIzebhele abaprofeti bakaYehova, uObhadiya wathabatha ikhulu labaprofeti, wabazimeza ngamashumi ngamahlanu, ngamashumi ngamahlanu, emqolombeni,  wabondla ngesonka namanzi).</li>
      <li>Wathi ke uAhabhi kuObhadiya, Hamba uye ezweni, emithonjeni yonke yamanzi nasemilanjaneni yonke; mhlawumbi sofumana utyani,  siphilise amahashe noondlebende, zingabuthisi zonke iinkomo.</li>
      <li>Balahlula ilizwe phakathi kwabo, ukuba bacande kulo;  uAhabhi wahamba ngenye indlela yedwa, uObhadiya wahamba ngenye indlela yedwa.</li>
      <li>Kwathi ke, esendleleni uObhadiya, wabonakala uEliya emkhawulela, wamazi, wawa ngobuso, wathi, Nguwe na lo, nkosi yam Eliya?</li>
      <li>Wathi yena kuye, Ndim. Hamba uye kuthi enkosini yakho,  Nanku elapha uEliya.</li>
      <li>Wathi, Ndenze sono sini na, ukuba umnikele umkhonzi wakho esandleni sika-Ahabhi ukuba andibulale?</li>
      <li>Ehleli nje uYehova uThixo wakho, akukho luhlanga nabukumkani, apho ingathumelanga khona inkosi yam, ikufuna;  bakuthi, Akakho, yabafungisa ubukumkani nohlanga olo, ukuthi akufumanekanga.</li>
      <li>Kaloku ke uthi, Hamba uye kuthi enkosini yakho, Nanku elapha uEliya.</li>
      <li>Kothi, ndithe ndemka kuwe, uMoya kaYehova akuthwalele apho ndingaziyo; ndiye ndixelele uAhabhi, angakufumani, andibulale;  umkhonzi wakho lo umoyike uYehova kwasebuncinaneni bam.</li>
      <li>Bekungaxelwanga na enkosini yam endakwenzayo ekubabulaleni kukaIzebhele abaprofeti bakaYehova, ndazimeza ikhulu lamadoda kubaprofeti bakaYehova, ngamashumi ngamahlanu, ngamashumi ngamahlanu, emqolombeni, ndabondla ngesonka nangamanzi?</li>
      <li>Kaloku ke uthi, Hamba uye kuthi enkosini yakho, Nanku elapha uEliya; ukuze indibulale.</li>
      <li>Wathi uEliya, Ehleli nje uYehova wemikhosi, endimiyo phambi kwakhe, inene, namhlanje ndiya kubonana naye.</li>
      <li>UObhadiya waya kumkhawulela ke uAhabhi, wamxelela; wahamba uAhabhi, waya kumkhawulela uEliya.</li>
      <li>Kwathi, uAhabhi akumbona uEliya, wathi uAhabhi kuye,  Ulapha na wena, uwahlisele intlekele amaSirayeli?</li>
      <li>Wathi yena, Andiwahliselanga ntlekele amaSirayeli; nguwe nendlu kayihlo, ngokuyishiya kwenu imithetho kaYehova,  walandela ooBhahali.</li>
      <li>Ke ngoko, thumela uwahlanganisele kum amaSirayeli onke entabeni yeKarmele, nabaprofeti bakaBhahali abangamakhulu amane anamanci mahlanu, nabaprofeti baka-Ashera abangamakhulu amane,  abadla etafileni kaIzebhele.</li>
      <li>Wathumela ke uAhabhi koonyana bonke bakaSirayeli,  wabahlanganisela abaprofeti entabeni yeKarmele.</li>
      <li>Wafika uEliya ebantwini abo bonke, wathi, Koda kube nini na nimbaxa? Ukuba uYehova nguThixo, landelani yena; ke ukuba nguBhahali uThixo, landelani yena. Abamphendula nezwi abantu.</li>
      <li>Wathi uEliya ebantwini, Kusele mna ndodwa umprofeti kaYehova; ke abakaBhahali abaprofeti ngamakhulu amane anamanci amahlanu amadoda.</li>
      <li>Masinikwe iinkunzi ezintsha zibe mbini, bazinyulele ke enye inkunzi entsha, bayityatye, bayibeke phezu kweenkuni,  bangafaki mlilo; nam ndiyilungise enye inkunzi entsha,  ndiyibeke phezu kweenkuni, ndingafaki mlilo.</li>
      <li>Nize ninqule igama lothixo wenu, mna ndinqule igama likaYehova; athi, uThixo othe waphendula ngomlilo, abe nguye uThixo. Baphendula bonke abantu bathi, Lihle elo lizwi.</li>
      <li>Wathi ke uEliya kubaprofeti bakaBhahali, Zinyuleleni inkunzi entsha ibe nye, nizenzele kuqala; ngokuba nibaninzi nina; ninqule igama lothixo wenu, ningafaki mlilo.</li>
      <li>Bayithabatha ke inkunzi entsha ababeyinikiwe, bayilungisa,  banqula igama likaBhahali, beqale kusasa kwada kwaba semini enkulu, besithi, Bhahali, siphendule. Akwabakho zwi, akwabakho uphendulayo. Baxhentsa ngasesibingelelweni esasenziwe.</li>
      <li>Kwathi emini enkulu, uEliya wadlala ngabo, esithi, Nqulani ngezwi elikhulu, ngokuba enguthixo; ingabi usacinga, ingabi uthe gu bucala, ingabi useluhambeni; ingabi mhlawumbi ulele,  unokuba avuswe.</li>
      <li>Banqula ngezwi elikhulu ke, bazicenta ngokwesiko labo ngamakrele nangezikhali, lada latsaza igazi kubo.</li>
      <li>Kwathi emveni kwemini enkulu, baprofeta kwada kwesa ekunyusweni komnikelo wokudla wangokuhlwa; akwabakho lizwi,  akwabakho uphendulayo, akwabakho ubeke indlebe.</li>
      <li>Wathi uEliya ebantwini bonke, Sondelani kum apha.  Basondela ke abantu bonke kuye. Wabuya wasakha isibingelelo sikaYehova esibe sidiliziwe.</li>
      <li>UEliya wathabatha amatye alishumi elinamabini, ngokwenani lezizwe zoonyana bakaYakobi, eleza kuye ilizwi likaYehova lisithi, Liya kuba nguSirayeli igama lakho.</li>
      <li>Wakha ngamatye lawo isibingelelo egameni likaYehova, wenza umsele olingene iiseha ezimbini zembewu, ngeenxa zonke esibingelelweni.</li>
      <li>Wazilungisa iinkuni, wayityatya inkunzi entsha, wayibeka phezu kweenkuni.</li>
      <li>Wathi, Zalisani imiphanda ibe mine ngamanzi, niwagalele phezu kwedini elinyukayo, naphezu kweenkuni; wathi, Phindani okwesibini; baphinda okwesibini. Wathi, Phindani okwesithathu;  baphinda okwesithathu.</li>
      <li>Ahamba amanzi ngeenxa zonke esibingelelweni; wawuzalisa nomsele ngamanzi.</li>
      <li>Kwathi ekunyusweni komnikelo wokudla wangokuhlwa,  wasondela uEliya umprofeti, wathi, Yehova, Thixo ka-Abraham,  kaIsake, kaSirayeli, namhla makwaziwe ukuba nguwe uThixo kwaSirayeli; ukuba ndingumkhonzi wakho mna; ukuba ndizenze zonke ezi zinto ngelizwi lakho.</li>
      <li>Ndiphendule, Yehova, ndiphendule, bazi aba bantu ukuba wena Yehova unguThixo, ukuba uyiguqulele kuwe intliziyo yabo.</li>
      <li>Wawa ke umlilo kaYehova, walidla idini elinyukayo,  kwaneenkuni, kwanamatye, kwanomhlaba; namanzi abe esemseleni wawakhotha.</li>
      <li>Babona bonke abantu, bawa ngobuso, bathi, UYehova nguye uThixo, uYehova nguye uThixo.</li>
      <li>Wathi uEliya kubo, Babambeni abaprofeti bakaBhahali;  makungasindi namnye kubo. Bababamba ke; uEliya wabahlisela emlanjaneni oyiKishon, wababulalela khona.</li>
      <li>Wathi uEliya kuAhabhi, Nyuka uye kudla, usele; ngokuba kuvakala ulwandile lwemvula enkulu.</li>
      <li>Wenyuka ke uAhabhi, waya kudla, waya kusela. Ke uEliya wenyuka waya encotsheni yeKarmele, waqondela emhlabeni,  wabufaka ubuso bakhe phakathi kwamadolo akhe.</li>
      <li>Wathi kwindodana yakwakhe, Khawunyuke, ukhangele ngeli cala laselwandle. Yenyuka, yakhangela, yathi, Akukho nto.  Wathi, Buya uye, izihlandlo zibe sixhenxe.</li>
      <li>Kwathi ke ngesesixhenxe, yathi, Ndibona ilifana elingangesandla somntu, liphuma elwandle. Wathi, Nyuka uye uthi kuAhabhi, Bopha, uhle, ingakuvingceli imvula.</li>
      <li>Kwathi ke kwakamsinya lasuka izulu lamnyama ngamafu nomoya; kwabakho imvula enkulu. Wakhwela uAhabhi, waya eYizereli.</li>
      <li>Safika ke isandla sikaYehova kuEliya; wazibhinqisa,  wagidima phambi koAhabhi, kwada kwaba sekungeneni eYizereli.</li>
    </ol>
  </li>
  <li>
    <ol>
      <li>UAhabhi wamxelela uIzebhele konke awakwenzayo uEliya,  nokubabulala kwakhe abaprofeti bonke ngekrele.</li>
      <li>UIzebhele wathuma umthunywa kuEliya, esithi, Mabenjenje oothixo kum baqokele ukwenjenje, ukuba andithanga, mayela ngeli xa ngomso, ndiwenze umphefumlo wakho ube njengomphefumlo womnye kubo.</li>
      <li>Wabona, wesuka wabambela ukusindisa umphefumlo wakhe. Waya eBher-shebha, eyeyakwaYuda, wayishiya khona indodana yakwakhe.</li>
      <li>Wahamba entlango uhambo lwemini enye, waya wahlala phantsi konwele, wazicelela ukuba afe, wathi, Kwanele ngoku, Yehova;  wuthabathe umphefumlo wam, ngokuba ndingalungile ngaphezu koobawo.</li>
      <li>Wangqengqa ke, wozela, walala phantsi konwele. Kwabonakala khona isithunywa sezulu simshukumisa, sathi kuye, Vuka udle.</li>
      <li>Wakhangela, nanko kukho ngasentlokweni yakhe iqebengwana elosiweyo lesonka, neselwa lamanzi. Wadla ke, wasela, wabuya walala.</li>
      <li>Sabuya isithunywa sikaYehova okwesibini, samshukumisa,  sathi, Vuka udle, ngokuba uhambo lukhulu kuwe.</li>
      <li>Wavuka ke, wadla wasela, wahamba ngamandla oku kudla iimini ezimashumi mane nobusuku obumashumi mane, wada wafika entabeni kaThixo eHorebhe.</li>
      <li>Waya emqolombeni apho, walala khona. Nalo ilizwi likaYehova lifika kuye. Wathi kuye, Uyintoni na apha, Eliya?</li>
      <li>Wathi yena, Ndenziwe likhwele ngenxa kaYehova, uThixo wemikhosi; ngokuba bawushiyile umnqophiso wakho oonyana bakaSirayeli, izibingelelo zakho bazigungxula, abaprofeti bakho bababulala ngekrele; ndasala ndedwa; bafuna umphefumlo wam ke,  ukuba bawukhuphe.</li>
      <li>Wathi, Phuma, ume entabeni phambi koYehova. Nanko uYehova edlula, nomoya omkhulu onamandla uzikrazula iintaba, uziqhekeza iingxondorha phambi koYehova, engekho uYehova emoyeni lowo.  Emveni komoya kwakho inyikima, akabakho uYehova enyikimeni.</li>
      <li>Emveni kwenyikima kwabakho umlilo. Akabakho uYehova emlilweni; emveni komlilo kwabakho ulwandile lokuphephezela okuhle.</li>
      <li>Kwathi, akuva uEliya, wabugqubuthela ubuso bakhe ngengubo yakhe enkulu, waphuma wema esangweni lomqolomba; nanko kufika kuye ilizwi, lisithi, Uyintoni na apha, Eliya?</li>
      <li>Wathi, Ndenziwe likhwele ngenxa kaYehova, uThixo wemikhosi; ngokuba bawushiyile umnqophiso wakho oonyana bakaSirayeli, izibingelelo zakho bazigungxula, abaprofeti bakho bababulala ngekrele; ndisele ndedwa; bafuna umphefumlo wam ke,  ukuba bawukhuphe.</li>
      <li>Wathi uYehova kuye, Hamba ubuye ngendlela yakho, uye entlango yaseDamasko, uye uthambise uHazayeli, abe ngukumkani kuma-Aram;</li>
      <li>uthambise uYehu, unyana kaNimshi, abe ngukumkani kumaSirayeli; uthambise uElisha, unyana kaShafati waseAbhele-mehola, abe ngumprofeti esikhundleni sakho.</li>
      <li>Kothi ke, athi osinde ekreleni likaHazayeli, abulawe nguYehu; athi osinde ekreleni likaYehu, abulawe nguElisha.</li>
      <li>Ke ndozishiyela kwaSirayeli isixhenxe samawaka, amadolo onke angaguqanga kuBhahali, imilomo yonke engamanganga.</li>
      <li>Wemka ke apho, wafumana uElisha, unyana kaShafati, elima;  kukho ishumi elinesibini leedyokhwe phambi kwakhe; yena ke elunge neyeshumi elinesibini. UEliya wegqitha kuye, waphosa ingubo yakhe enkulu kuye.</li>
      <li>Wazishiya iinkabi, wabaleka emva koEliya, wathi, Makhe ndiye kwanga ubawo noma, ndikulandele ke. Wathi kuye, Hamba ubuye; ndikwenze ntoni na?</li>
      <li>Wabuya ke ekumlandeleni, wazithabatha iinkabi zedyokhwe enye, wabingelela ngazo, wayipheka inyama ngeempahla zeenkabi ezo, wanika abantu, badla. Wesuka ke, walandela uEliya,  wamlungiselela.</li>
    </ol>
  </li>
  <li>
    <ol>
      <li>Ke kaloku uBhen-hadade, ukumkani wama-Aram, wayibutha yonke impi yakhe; enokumkani abangamashumi amathathu anababini,  namahashe, neenqwelo zokulwa; wenyuka, wawungqinga umzi wakwaSamari, walwa nawo.</li>
      <li>Wathumela abathunywa kuAhabhi, ukumkani wakwaSirayeli,  kuloo mzi, wathi kuye,</li>
      <li>Utsho uBhen-hadade ukuthi, Isilivere yakho negolide yakho yeyam, nabafazi bakho nabantwana bakho abo bahle ngabam.</li>
      <li>Waphendula ukumkani wakwaSirayeli, wathi, Ngokwelizwi lakho, nkosi yam, kumkani, ndingowakho, nako konke endinako.</li>
      <li>Baphinda abathunywa, bathi, Utsho uBhen-hadade ukuthi,  Ndathumela kuwe, ndisithi, ndinike isilivere yakho, negolide yakho, nabafazi bakho, nabantwana bakho;</li>
      <li>ukuba ndithe, mayela neli xa ngomso, ndabathumela kuwe abakhonzi bam, bayigquthagqutha indlu yakho, nezindlu zabakhonzi bakho: bothi, konke okuthandekayo emehlweni akho bakuthabathe ngesandla sabo, bemke nako.</li>
      <li>Ukumkani wakwaSirayeli wabiza onke amadoda amakhulu elizwe,  wathi, Qondani ke nibone, ukuba lo ungxamele ububi; ngokuba ubethumele kum, ebiza abafazi bam, nabantwana bam, nesilivere yam, negolide yam; andamangala.</li>
      <li>Athi kuye onke amadoda amakhulu nabantu bonke, Musa ukuphulaphula, uze ungavumi.</li>
      <li>Wathi ke kubathunywa bakaBhen-hadade, Nothi enkosini yam ukumkani, Yonke into obumthume yona umkhonzi wakho ngokokuqala,  ndoyenza; le nto yona andinakuyenza. Bemka ke abathunywa,  babuya nelo lizwi.</li>
      <li>Wathumela uBhen-hadade kuye, wathi, Mabenjenje oothixo kum, baqokele ukwenjenje, ukuba luthe uthuli lwakwaSamari lwalingana ukuzalisa izandla zabantu bonke abandilandelayo.</li>
      <li>Waphendula ukumkani wakwaSirayeli, wathi, Yithini,  Makangaqhayisi osabhinqa ikrele, njengoselelikhulula.</li>
      <li>Kwathi, akuliva elo zwi uBhen-hadade, akubon ukuba uyasela, yena nokumkani abo eminqubeni, wathi kubakhonzi bakhe,  Yakhani uluhlu. Balwakha ke uluhlu kuloo mzi.</li>
      <li>Kwabonakala mprofeti uthile, wafika kuAhabhi ukumkani wakwaSirayeli, wathi, Utsho uYehova ukuthi, Uyibonile na yonke le ngxokolo ingakanana? Yabona ndiyinikele esandleni sakho namhla; wazi ukuba ndinguYehova.</li>
      <li>Wathi ke uAhabhi, Ngabani na? Wathi yena, Utsho uYehova ukuthi, Ngamadodana abathetheli bamazwe. Wathi, Ngubani na oya kuqala ukulwa? Wathi, Nguwe lo.</li>
      <li>Wawabala ke amadodana abathetheli bamazwe, aba ngamakhulu amabini anamanci mathathu anamabini; emva kwawo wababala bonke abantu; bonke oonyana bakaSirayeli baba ngamawaka asixhenxe.</li>
      <li>Baphuma emini enkulu. Ke kaloku uBhen-hadade ubesela,  enxila eminqubeni, yena nookumkani abamashumi mathathu anababini, ookumkani abo bamncedisayo.</li>
      <li>Aphuma kuqala amadodana abathetheli bamazwe. Wathumela uBhen-hadade, bamxelela, besithi, Kuphume amadoda kwaSamari.</li>
      <li>Wathi, Nokuba aphumele uxolo, wabambeni ehleli; nokuba aphumele ukulwa, wabambeni ehleli.</li>
      <li>Aphuma ke la madodana abathetheli bamazwe kuwo umzi, nempi ebiwalandela.</li>
      <li>Yaba ngulowo wabulala umntu; asaba ke ama-Aram;  amaSirayeli awasukela. Wasinda uBhen-hadade ukumkani wakwa-Aram ngehashe, enabamahashe.</li>
      <li>Waphuma ukumkani wakwaSirayeli, wawaxabela amahashe neenqwelo zokulwa; waxabela phakathi kwama-Aram ngoxabelo olukhulu.</li>
      <li>Wafika umprofeti lowa kukumkani wakwaSirayeli, wathi kuye,  Hamba uye kuzomeleza, ukuqonde ukubone okwenzayo; ngokuba ukuvela komnyaka, ukumkani wakwa-Aram uya kunyuka alwe nawe.</li>
      <li>Ke kaloku abakhonzi bokumkani bakwa-Aram bathi kuye,  Ngoothixo basezintabeni oothixo babo, kuko le nto bomeleleyo kunathi; masilwe nabo ke emathafeni, ukuba asisayi komelela na kunabo.</li>
      <li>Yenza le nto: bashenxise ookumkani aba, elowo endaweni yakhe, umise amabamba ezikhundleni zabo;</li>
      <li>uzibalele impi engangempi le iwileyo kuwe, amahashe abe ngangaloo mahashe, iinqwelo zokulwa zibe ngangezo nqwelo zokulwa, silwe nabo ke emathafeni, ukuba asisayi komelela na kunabo. Waliphulaphula izwi labo, wenjenjalo.</li>
      <li>Kwathi, ekuveleni komnyaka, wawabala uBhen-hadade ama-Aram, wenyuka waya kulwa namaSirayeli eAfeki.</li>
      <li>Babalwa oonyana bakaSirayeli, baxhotyiswa baya kubahlangabeza. Bamisa oonyana bakaSirayeli phambi kwabo,  benjengemihlanjana emibini yeebhokhwe; ama-Aram alizalisa ilizwe.</li>
      <li>Wafika umfo wakwaThixo, wathi kukumkani wamaSirayeli,  Utsho uYehova ukuthi, Ngenxa enokuba ethe ama-Aram, Nguthixo wasezintabeni uYehova, akanguthixo wasezintilini, ndiya kuyinikela esandleni sakho yonke le ngxokolo ingaka, nazi ukuba ndinguYehova.</li>
      <li>Yamisa ke, ikhangelene, imihla esixhenxe. Kwathi ngomhla wesixhenxe, yadibana. Oonyana bakaSirayeli babulala kuma-Aram ikhulu lamawaka kumqikela ngamini-nye.</li>
      <li>Aseleyo asabela eAfeki, ela phakathi komzi. Kwawa udonga phezu kwamawaka angamashumi amabini anamawaka asixhenxe amadoda aseleyo. Wasaba uBhen-hadade, wangena kuloo mzi, wathungela amagumbi.</li>
      <li>Bathi kuye abakhonzi bakhe, Khawukhangele, sivile ukuba ookumkani bendlu yakwaSirayeli ngookumkani abanenceba. Makhe sibeke iingubo ezirhwexayo emanqeni, neentambo ezintlokweni zethu, siphume siye kukumkani wamaSirayeli; mhlawumbi wowusindisa umphefumlo wakho.</li>
      <li>Babhinqa ke iingubo ezirhwexayo emanqeni, babeka iintambo ezintlokweni zabo, baya kukumkani wakwaSirayeli, bathi,  Umkhonzi wakho uBhen-hadade uthi, Khawusindise umphefumlo wam.  Wathi yena, Usaphilile na? Ngumzalwana wam.</li>
      <li>Loo madoda ke athi lithamsanqa, angxamisa ukumrhwebesha,  ukuba elo lelakhe na, athi, Ngumzalwana wakho uBhen-hadade.  Wathi yena, Yiyani kumthabatha.</li>
      <li>Waphuma uBhen-hadade weza kuye; wamkhwelisa enqwelweni.  Wathi uBhen-hadade, kuye, Imizi awayithabathayo ubawo kuyihlo ndiya kuyibuyisa; uzenzele izitrato eDamasko, njengoko wazenzayo ubawo kwaSamari. Wathi uAhabhi, Ndiya kukundulula nalo mnqophiso. Wamenzela ke umnqophiso, wamndulula.</li>
      <li>Ke kaloku indoda ethile yakoonyana babaprofeti yathi kummelwane wayo ngelizwi likaYehova, Khawundibethe. Akavuma loo mntu ukuyibetha.</li>
      <li>Yathi kuye, Ngenxa yokuba ungaliphulaphulanga ilizwi likaYehova, uyabona, ekumkeni kwakho kum uya kubulawa yingonyama. Wemka kuyo; yamfumana ingonyama, yambulala.</li>
      <li>Yafumana mntu wumbi, yathi, Khawundibethe, Wayibetha ke loo mntu, wayibetha wayilimaza.</li>
      <li>Wahamba umprofeti lowo, wamlinda ukumkani endleleni,  wazenza mntu wumbi ngokubopha iqhiya emehlweni.</li>
      <li>Kwathi, akubona ukuba uyadlula ukumkani, wamemeza kukumkani, wathi, Umkhonzi wakho lo waphuma waya emfazweni phakathi; nanko kutyeka indoda, yeza nomntu kum, yathi, Gcina lo mntu; ukuba uthe akabakho, umphefumlo wakho woba sesikhundleni somphefumlo wakhe, okanye wohlawula ngetalente yesilivere.</li>
      <li>Akuba esebenza umkhonzi wakho lo apha naphaya, wesuka wathi shwaka. Wathi ke ukumkani wakwaSirayeli kuye, Sinjalo isigwebo sakho; umise wagqiba.</li>
      <li>Wakhawuleza, wayisusa iqhiya emehlweni akhe. Wamazi ukumkani wakwaSirayeli, ukuba ungowasebaprofetini.</li>
      <li>Wathi kuye, Utsho uYehova ukuthi, Ngenxa yokundulula kwakho esandleni indoda endayisingela phantsi, umphefumlo wakho uya kuba sesikhundleni somphefumlo wayo, nabantu bakho babe sesikhundleni sabantu bayo.</li>
      <li>Waya ukumkani wakwaSirayeli endlwini yakhe, ubuso ebuthe nkwa, ejalile, wafika kwaSamari.</li>
    </ol>
  </li>
  <li>
    <ol>
      <li>Kwathi emveni kwezo zinto, uNabhoti waseYizereli enesidiliya esiseYizereli, ngasebhotweni lika-Ahabhi ukumkani wakwaSamari,</li>
      <li>wathetha uAhabhi kuNabhoti, wathi, Ndinike isidiliya sakho,  ukuba sibe ngumyezo wemifuno; ngokuba sisondelelene nendlu yam;  ndokunika isidiliya esilungileyo kuneso esikhundleni saso; ke ukuba kuthe kwalunga emehlweni akho, ndokunika imali esilingeneyo.</li>
      <li>Wathi uNabhoti kuAhabhi, Makube lee kum ngenxa kaYehova,  ukuba ndikunike ilifa loobawo.</li>
      <li>UAhabhi waya endlwini yakhe ebuthe nkwa ubuso, ejalile,  lilizwi abelithethile kuye uNabhoti waseYizereli, wathi, Andiyi kukunika ilifa loobawo. Waya walala esingqengqelweni, wabheka phaya; akadla nokudla.</li>
      <li>Wafika uIzebhele umkakhe kuye, wathi kuye, Yini na ukuba usangane kangaka, ungadli nokudla?</li>
      <li>Wathi kuye, Kungokuba ndithethe kuNabhoti waseYizereli,  ndathi kuye, Ndinike isidiliya sakho ngemali; okanye ukuba uyavuma, ndokunika esinye isidiliya esikhundleni saso; wathi,  Andiyi kukunika isidiliya sam.</li>
      <li>Wathi uIzebhele umkakhe kuye, Wena, abuphethwe nguwe na ngoku ubukumkani bakwaSirayeli? Vuka udle ukudla, ichwayithe intliziyo yakho; ndokunika mna isidiliya sikaNabhoti waseYizereli.</li>
      <li>Wabhala iincwadi egameni lika-Ahabhi, wazitywina ngomsesane wakhe, wazithumela ezo ncwadi kumadoda amakhulu nakubanumzana ababekuloo mzi wakhe, ababehleli noNabhoti.</li>
      <li>Wabhala kwezo ncwadi, wathi, Memani uzilo lokudla, nimbeke uNabhoti phambi kwabantu;</li>
      <li>nibeke amadoda amabini angamatshijolo phambi kwakhe,  angqine ngaye, athi, Wena uthuke uThixo nokumkani. Nize nimkhuphele phandle, nimgibisele ngamatye, afe.</li>
      <li>Amadoda omzi wakhe, amadoda amakhulu nabanumzana ababehleli kuloo mzi wakhe, benza njengoko abebathumele ngako uIzebhele, njengoko kwakubhaliwe ezincwadini abezithumele kubo.</li>
      <li>Bamema uzilo lokudla, bambeka uNabhoti phambi kwabantu.</li>
      <li>Kwafika loo madoda mabini angamatshijolo, ahlala phambi kwakhe. Amadoda lawo angamatshijolo angqina ngaye uNabhoti phambi kwabantu, athi, UNabhoti uthuke uThixo nokumkani.  Bamkhuphela ngaphandle komzi, bamgibisela ngamatye, wafa.</li>
      <li>Bathumela ke kuIzebhele, bathi, UNabhoti ugityiselwe ngamatye, wafa.</li>
      <li>Kwathi, akuva uIzebhele ukuba uNabhoti ugityiselwe ngamatye, wafa, wathi uIzebhele kuAhabhi, Suka, usithabathe isidiliya sikaNabhoti waseYizereli, abengavumi ukukunika ngemali; ngokuba uNabhoti akasekho, ufile.</li>
      <li>Kwathi, akuva uAhabhi ukuba uNabhoti ufile, wesuka uAhabhi, wehla, waya kusithabatha isidiliya sikaNabhoti waseYizereli.</li>
      <li>Lafika ilizwi likaYehova kuEliya waseTishbhi, lisithi,</li>
      <li>Suka uhle, uye kukhawulela uAhabhi ukumkani wakwaSirayeli okwaSamari; nanko esesidiliyeni sikaNabhoti, ehle waya kusithabatha.</li>
      <li>Uze uthethe kuye, uthi, Utsho uYehova ukuthi, Ubulele na,  wathabatha na? Uthethe kuye, uthi, Utsho uYehova ukuthi,  Endaweni ezixhaphele kuyo izinja igazi likaNabhoti, ziya kulixhaphela khona izinja igazi lakho, wena lo.</li>
      <li>Wathi uAhabhi kuEliya, Undifumene na, lutshaba lwam? Wathi yena, Ndikufumene; ngenxa enokuba uzithengisele ukwenza okubi emehlweni kaYehova,</li>
      <li>uyabona, ndikuzisela ububi, ndiwatshayele amavela-mva akho, ndiyinqamle kwa-Ahabhi yonke into eyindoda, ovalelweyo novulelweyo kwaSirayeli.</li>
      <li>Ndoyenza indlu yakho ibe njengendlu kaYarobheham unyana kaNebhati, nanjengendlu kaBhahesha unyana ka-Ahiya, ngenxa yokuqumbisa ondiqumbise ngako, wawonisa amaSirayeli.</li>
      <li>Kananjalo wathetha uYehova ngoIzebhele, wathi, UIzebhele uya kudliwa zizinja emseleni wongqameko lwaseYizereli.</li>
      <li>Owakwa-Ahabhi ofela phakathi komzi, uya kudliwa zizinja;  ofela endle, uya kudliwa ziintaka zezulu.</li>
      <li>(Kodwa bekungekho unjengoAhabhi, owazithengisela ukwenza okubi emehlweni kaYehova, owaxhokonxwayo nguIzebhele umkakhe.</li>
      <li>Wenza ngokwamasikizi kunene, ngokulandela izithixo ezizizigodo, njengoko enza ngako ama-Amori, awawagqogqayo uYehova phambi koonyana bakaSirayeli.)</li>
      <li>Kwathi, akuweva uAhabhi loo mazwi kaEliya, wazikrazula iingubo zakhe, wabeka iingubo ezirhwexayo enyameni yakhe,  wazila ukudla, walala ngeengubo ezirhwexayo, wahamba kuhle.</li>
      <li>Lafika ilizwi likaYehova kuEliya waseTishbhi, lisithi,  Uyakubona na, ukuzithoba kwakhe uAhabhi ebusweni bam?</li>
      <li>Ngenxa enokuba ezithobile ebusweni bam, andiyi kubuzisa ububi emihleni yakhe; ndiya kuyizisela ububi indlu yakhe ngemihla yonyana wakhe.</li>
    </ol>
  </li>
  <li>
    <ol>
      <li>Kwahlalwa iminyaka yamithathu, kungekho mfazwe phakathi kwama-Aram namaSirayeli.</li>
      <li>Kwathi ngomnyaka wesithathu wehla uYehoshafati, ukumkani wakwaYuda, waya kukumkani wakwaSirayeli.</li>
      <li>Wathi ukumkani wakwaSirayeli kubakhonzi bakhe, Anazi na ukuba iRamoti yaseGiliyadi yeyethu, ukanti sithe cwaka thina;  asiyihluthi esandleni sokumkani wakwa-Aram?</li>
      <li>Wathi kuYehoshafati, Wohamba na nam, silwe neRamoti yaseGiliyadi? Wathi uYehoshafati kukumkani wakwaSirayeli,  Ndinjengawe; abantu bam banjengabantu bakho, amahashe am anjengamahashe akho.</li>
      <li>Wathi uYehoshafati kukumkani wakwaSirayeli, Khawubuze ilizwi likaYehova namhla.</li>
      <li>Wabahlanganisa ke ukumkani wakwaSirayeli abaprofeti,  bekumakhulu amane amadoda, wathi kubo, Ndiye kulwa na neRamoti yaseGiliyadi, ndiyeke, kusini na? Bathi, Nyuka; iNkosi yoyinikela esandleni sokumkani.</li>
      <li>Wathi uYehoshafati, Akusekho mprofeti kaYehova na apha,  sibuzise kuye?</li>
      <li>Wathi ukumkani wakwaSirayeli kuYehoshafati, Kusekho indoda enye, esingabuzisa ngayo kuYehova; ke mna ndiyithiyile; ngokuba ayiprofeti okulungileyo ngam, iprofeta okubi: nguMikaya, unyana kaImla. Wathi uYehoshafati, Makangatsho ukumkani.</li>
      <li>Waza ukumkani wakwaSirayeli wabiza umbusi, wathi,  Khawulezisa uMikaya unyana kaImla, eze apha.</li>
      <li>Ke ukumkani wakwaSirayeli noYehoshafati, ukumkani wakwaYuda, wahlala elowo etroneni yakhe, evethe iingubo zakhe,  esandeni, ekungeneni esangweni lakwaSamari; bonke abaprofeti beprofeta phambi kwabo.</li>
      <li>UZedekiya, unyana kaKenahana, wazenzela iimpondo zesinyithi, wathi, Utsho uYehova ukuthi, Uya kuwangqula ngazo ezi ama-Aram, ude uwagqibe.</li>
      <li>Bonke abaprofeti benjenjalo ukuprofeta, besithi, Nyuka,  uye eRamoti yaseGiliyadi, ube nempumelelo; uYehova uya kuyinikela esandleni sokumkani.</li>
      <li>Ke umthunywa, obeye kubiza uMikaya, wathetha kuye esithi,  Khawubone, amazwi abaprofeti athetha okuhle ngamlomo mnye kukumkani; izwi lakho makhe libe njengelizwi labo, uthethe okuhle.</li>
      <li>Wathi uMikaya, Ehleli nje uYehova, athe wakuthetha kum uYehova, ndothetha khona.</li>
      <li>Wafika kukumkani. Wathi ukumkani kuye, Mikaya, siye na eRamoti yaseGiliyadi ukuba silwe, siyeke, kusini na? Wathi kuye, Nyuka, ube nempumelelo; uYehova uya kuyinikela esandleni sokumkani.</li>
      <li>Wathi ukumkani kuye, Makube zizihlandlo ezingaphi na ndikufungisa, ukuba ungandixeleli into engeyiyo inyaniso egameni likaYehova?</li>
      <li>Wathi yena, Ndibone amaSirayeli onke elusali ezintabeni,  njengempahla emfutshane engenamalusi. Wathi uYehova, Aba abanankosi; mababuyele elowo endlwini yakhe enoxolo.</li>
      <li>Wathi ukumkani wakwaSirayeli kuYehoshafati, Ndibe ndingatshongo na, ukuthi kuwe, akayi kuprofeta okuhle ngam,  woprofeta ububi bodwa?</li>
      <li>Wathi yena, Ngako oko, live ilizwi likaYehova: Ndimbonile uYehova ehleli etroneni yakhe, umi wonke umkhosi wasemazulwini ngakuye, ngasekunene kwakhe nangasekhohlo kwakhe;</li>
      <li>wathi uYehova, Ngubani na oya kulukuhla uAhabhi, enyuke aye awe eRamoti yaseGiliyadi? Wenjenje lo ukuthetha, wenjenje lo ukuthetha.</li>
      <li>Waphuma ke umoya, wema phambi koYehova, wathi, Ndomlukuhla mna. Wathi uYehova kuwo, Ngantoni na?</li>
      <li>Wathi wona, Ndophuma ndiye, ndibe ngumoya wobuxoki emlonyeni wabaprofeti bakhe bonke. Wathi yena, Uya kumlukuhla,  ufeze; phuma uye, wenjenjalo.</li>
      <li>Uyabona kaloku, uYehova ungenise umoya wobuxoki emlonyeni wabo baprofeti bakho bonke; uYehova uthethe okubi ngawe.</li>
      <li>Wesuka uZedekiya unyana kaKenahana, wafika wambetha uMikaya esidleleni, wathi, Ugqithe phi na kum uMoya kaYehova,  ukuba aye kuthetha kuwe?</li>
      <li>Wathi uMikaya, Khangela, uya kubona ngaloo mini, uya kuza uthungele amagumbi, uzimela.</li>
      <li>Wathi ukumkani wakwaSirayeli, Mthabathe uMikaya, ubuye naye, umse kuAmon umphathi womzi, nakuYowashe unyana wokumkani;</li>
      <li>uthi, Utsho ukumkani ukuthi, Mfakeni entolongweni lo,  nimdlise isonka soxiniweyo, namanzi oxiniweyo, ndide ndibuye ndinoxolo.</li>
      <li>Wathi uMikaya, Ukuba ubuye wabuya unoxolo, woba uYehova akathethanga ngam. Wathi, Yivani, nonke zizwe ziphela.</li>
      <li>Wenyuka ke ukumkani wakwaSirayeli noYehoshafati, ukumkani wakwaYuda, baya eRamoti yaseGiliyadi.</li>
      <li>Wathi ukumkani wakwaSirayeli kuYehoshafati, Ndiya kuzenza mntu wumbi, ndingene ekulweni; yambatha iingubo zakho wena.  Wazenza mntu wumbi ukumkani wakwaSirayeli, wangena ekulweni.</li>
      <li>Ke ukumkani wakwa-Aram wabawisela umthetho abathetheli bakhe beenqwelo zokulwa abamashumi mathathu anababini, wathi,  Ize ningalwi nomnci nane nomkhulu; yilwani nokumkani wakwaSirayeli yedwa.</li>
      <li>Kwathi, bakumbona uYehoshafati abathetheli beenqwelo zokulwa, bathi bona, Inene, ngukumkani wakwaSirayeli; batyeka ke, beza kulwa naye. Wakhala uYehoshafati.</li>
      <li>Kwathi, bakubona abathetheli beenqwelo zokulwa ukuba asinguye ukumkani wakwaSirayeli, babuya ekumsukeleni.</li>
      <li>Wathi umntu watyeda isaphetha, efunisela, watsho kukumkani wakwaSirayeli ekuhlanganeni kwengubo yentsimbi namasondo ayo.  Wathi yena kumqhubi wenqwelo yakhe yokulwa, Jika izandla zakho,  undise ngaphandle komkhosi, ngokuba ndingxwelerhiwe.</li>
      <li>Ukulwa kwenyuka loo mini. Ukumkani wazimisa enqwelweni phambi kwama-Aram, wafa ngokuhlwa; igazi lenxeba lakhe lankcenkceza, laya esiswini senqwelo.</li>
      <li>Kwavakala kukhwazwa emkhosini ukutshona kwelanga,  kusithiwa, Elowo emzini wakhe! Elowo ezweni lakhe!</li>
      <li>Wafa ke ukumkani, waziswa kwaSamari. Bamngcwabela ukumkani kwaSamari.</li>
      <li>Yahlanjwa inqwelo yokulwa echibini lakwaSamari; izinja zalixhapha igazi lakhe (ehlamba apho amahenyukazi), ngokwelizwi likaYehova abelithethile.</li>
      <li>Ezinye izinto zika-Ahabhi, nako konke awakwenzayo, nendlu awayakhayo ngeempondo zeendlovu, nemizi yonke awayakhayo,  azibhalwanga na encwadini yemicimbi yemihla yookumkani bakwaSirayeli? Walala uAhabhi kooyise;</li>
      <li>uAhaziya, unyana wakhe, waba ngukumkani esikhundleni sakhe.</li>
      <li>UYehoshafati, unyana ka-Asa, waba ngukumkani kwaYuda ngomnyaka wesine ka-Ahabhi ukumkani wakwaSirayeli.</li>
      <li>UYehoshafati ube minyaka imashumi mathathu anamihlanu ezelwe, ukuba ngukumkani kwakhe. Waba neminyaka emashumi mabini anamihlanu engukumkani eYerusalem. Igama lonina lalinguAzubha,  intombi kaShilehi.</li>
      <li>Wahamba ngeendlela zonke zika-Asa uyise, akatyeka kuzo;  esenza okuthe tye emehlweni kaYehova; kodwa iziganga azisuswanga; abantu babesabingelela beqhumisela ezigangeni.</li>
      <li>UYehoshafati wahlalelana ngoxolo nokumkani wakwaSirayeli.</li>
      <li>Ezinye izinto zikaYehoshafati, nobugorha bakhe awabenzayo,  nokulwa kwakhe, azibhalwanga na encwadini yemicimbi yemihla yookumkani bakwaYuda?</li>
      <li>Amasalela amangawu, awasalayo ngemihla kayise uAsa,  wawatshayela ezweni.</li>
      <li>Bekungekho kumkani oko kwaEdom. Bekulawula ibamba.</li>
      <li>UYehoshafati wenza iinqanawa zaseTarshishe zokuya kuthabatha igolide kwaOfire. Azaya, ngokuba iinqanawa ezo zaphuka e-Etsiyon-gebhere.</li>
      <li>Waza wathi uAhaziya, unyana ka-Ahabhi, kuYehoshafati,  Abakhonzi bam mabahambe nabakhonzi bakho ngeenqanawa. Akavuma uYehoshafati.</li>
      <li>UYehoshafati walala kooyise, wangcwatyelwa kooyise emzini kaDavide uyise. UYehoram unyana wakhe waba ngukumkani esikhundleni sakhe.</li>
      <li>UAhaziya, unyana ka-Ahabhi, waba ngukumkani kumaSirayeli kwaSamari ngomnyaka weshumi elinesixhenxe kaYehoshafati,  ukumkani wakwaYuda, waba neminyaka emibini engukumkani kwaSirayeli.</li>
      <li>Wenza okubi emehlweni kaYehova, wahamba ngendlela kayise,  nangendlela yonina, nangendlela kaYarobheham unyana kaNebhati,  owawonisayo amaSirayeli.</li>
      <li>Wakhonza uBhahali, waqubuda kuye, wamqumbisa uYehova uThixo kaSirayeli, njengako konke awakwenzayo uyise.</li>
    </ol>
  </li>
</ol>