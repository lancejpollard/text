<ol>
  <li>
    <ol>
      <li>Ekuqalekeni ube ekho uLizwi, waye uLizwi ekuye uThixo, waye uLizwi enguThixo.</li>
      <li>Yena lowo ebekho ekuqalekeni kuThixo.</li>
      <li>Izinto zonke zabakho ngaye; engekho yena, akubangakho nanye into ethe yabakho.</li>
      <li>Kuye kwakukho ubomi, baye ubomi obo bulukhanyiselo lwabantu.</li>
      <li>Ukhanyiso ke olo lwabonakala ebumnyameni, basuka ubumnyama abaluqiqa.</li>
      <li>Kwakho mntu uthunyiweyo evela kuThixo, ugama linguYohane.</li>
      <li>Lowo weza kuba lingqina, ukuze angqine ngalo ukhanyiso,  ukuze bonke bakholwe ngaye.</li>
      <li>Yena lowo ubengelulo ukhanyiso; weza kungqina ngalo ukhanyiso.</li>
      <li>Waye ke yena elukhanyiso oluyinyaniso, olubakhanyiselayo abantu bonke, esiza ehlabathini.</li>
      <li>Ube esehlabathini ke; ihlabathi labakho ngaye, ihlabathi alimazanga.</li>
      <li>Weza kokwakhe, baza abakhe abamvuma.</li>
      <li>Ke bonke abamamkelayo wabanika igunya lokuba babe ngabantwana bakaThixo, abo ke bakholwayo kwigama lakhe;</li>
      <li>abangazalwanga ngagazi, nangakuthanda kwanyama,  nangakuthanda kwandoda; bazalwa nguThixo.</li>
      <li>ULizwi waba yinyama, wahlala phakathi kwethu, sabubona ubuqaqawuli bakhe, ubuqaqawuli kanye bowokuphela kwamzeleyo uYise, ezele lubabalo nayinyaniso.</li>
      <li>Uthi uYohane angqine ngaye, adanduluke esithi, Ubenguye lo bendithetha yena, ndisithi, Lowo uzayo emva kwam, usuke waba phambi kwam, ngokuba waye etanci kum.</li>
      <li>Enzalisekweni yakhe thina sonke samkela kwaubabalo phezu kobabalo.</li>
      <li>Ngokuba umthetho wawiswa ngoMoses, lwabakho lona ubabalo nenyaniso ngoYesu Kristu.</li>
      <li>Akukho namnye wakha wambona uThixo; uNyana okuphela kwamzeleyo, lowo usesifubeni sikaYise, nguye ocacise oko.</li>
      <li>Nabu ke ubungqina bukaYohane, oko amaYuda athuma ababingeleli nabaLevi, bephuma eYerusalem, ukuze bambuze besithi, Wena ungubani na?</li>
      <li>Wavuma akakhanyela, wavuma esithi, Andinguye mna uKristu.</li>
      <li>Bambuza, besithi, Untoni na ke? UnguEliya na? Athi,  Andinguye. Unguye na umprofeti lowo? Wathi ukuphendula, Hayi.</li>
      <li>Bathi ngoko kuye, Ungubani na ke? ukuze sibaphendule abo basithumileyo. Uthini na wena ngawe ngokwakho?</li>
      <li>Wathi, Mna ndililizwi lodandulukayo entlango, lisithi,  Yityenenezeni indlela yeNkosi, njengoko watshoyo uIsaya umprofeti.</li>
      <li>Baye abo babethunyiwe bengabakubo abaFarisi.</li>
      <li>Bambuza bathi kuye, Ubhaptizelani na phofu, ukuba wena akunguye uKristu, noEliya, nomprofeti lowo?</li>
      <li>Wabaphendula uYohane, esithi, Mna ndibhaptiza ngamanzi; ke phakathi kwenu kumi eningamaziyo nina.</li>
      <li>Yena ngothe, esiza emva kwam nje, wesuka waba phambi kwam,  endingafanelekileyo mna ukuba ndinyobulule umtya wembadada yakhe.</li>
      <li>Ezi zinto zenzeka eBhetabhara, phesheya kweYordan, apho uYohane wayebhaptiza khona.</li>
      <li>Ngengomso uYohane umbona uYesu esiza kuye, athi, Nantso iMvana kaThixo, ethwala isuse isono sehlabathi.</li>
      <li>Nguye lo ndathi ngaye mna, Emva kwam kuza indoda, esuke yaba phambi, kwam; ngokuba yayitanci kum.</li>
      <li>Bendingayazi nam; le nto ndeza mna, ndibhaptiza ngamanzi,  kukuze ibonakalaliswe kuSirayeli.</li>
      <li>Wangqina uYohane, esithi, Ndimbonile uMoya, esihla njengehobe, ephuma ezulwini, wahlala phezu kwakhe.</li>
      <li>Bendingamazi nam; owandithumayo ukubhaptiza ngamanzi, nguye owathi kum, Othe wambona uMoya esihla ahlale phezu kwakhe,  nguye lowo ubhaptiza ngoMoya oyiNgcwele.</li>
      <li>Nam ndibonile, ndingqinile, ukuba lo nguye uNyana kaThixo.</li>
      <li>Ngengomso ubuye wema uYohane nababini kubafundi bakhe;</li>
      <li>ondele kuYesu ehamba, uthi, Nantso iMvana kaThixo.</li>
      <li>Bamva ethetha abafundi ababini, bamlandela uYesu.</li>
      <li>Ke kaloku ujikile uYesu, ababone belandela, athi kubo,  Nifuna ntoni na? Bathi ke bona kuye, Rabhi (oko kukuthi ngentetho evakalayo, mfundisi), uhlala phi na?</li>
      <li>Athi kubo, Yizani nibone. Beza, babona ke apho ahlala khona; bahlala naye loo mini; laye ke ilixa lingathi leleshumi.</li>
      <li>YayinguAndreya, umzalwana kaSimon Petros, omnye wabo babini, babeve kuYohane, bamlandela.</li>
      <li>Yena ufumana kuqala owakhe umzalwana, uSimon, athi kuye,  Simfumene uMesiya (oko kukuthi ngentetho evakalayo, uKristu).</li>
      <li>Wamsa kuYesu; uthe ke uYesu wondela kuye, wathi, Wena unguSimon, unyana kaYona; kuya kuthiwa unguKefas (oko kukuthi ngentetho evakalayo, unguPetros).</li>
      <li>Ngengomso uYesu wafuna ukuphuma aye kwelaseGalili; ufumana uFilipu, athi kuye, Ndilandele.</li>
      <li>Ke kaloku uFilipu ebengowaseBhetesayida, womzi wakuloAndreya noPetros.</li>
      <li>UFilipu ufumana uNataniyeli, athi kuye, Lowo uMoses wabhala ngaye emthethweni, kwanabaprofeti, simfumene, uYesu unyana kaYosefu, lowo waseNazarete.</li>
      <li>Wathi uNataniyeli kuye, Inako na into elungileyo ukuphuma eNazarete? Athi uFilipu kuye, Yiza ubone.</li>
      <li>UYesu wambona uNataniyeli esiza kuye, athi ngaye, Nanko umSirayeli inyaniso, ekungekho nkohliso kuye.</li>
      <li>Athi uNataniyeli kuye, Undazi ngani na? Waphendula uYesu wathi kuye, Phambi kokuba uFilipu akubize, uphantsi komkhiwane,  ndandikubona.</li>
      <li>Aphendule uNataniyeli athi kuye, Rabhi, wena unguye uNyana kaThixo, wena unguye uKumkani kaSirayeli.</li>
      <li>Waphendula uYesu wathi kuye, Ngokuba ndithe kuwe,  Ndandikubona uphantsi komkhiwane, uyakholwa na? Uya kubona izinto ezingaphezulu kwezo.</li>
      <li>Athi kuye, Inene, inene, ndithi kuni, Emveni koku niya kulibona izulu livulekile, nezithunywa zikaThixo zinyuka zisihla phezu koNyana woMntu.</li>
    </ol>
  </li>
  <li>
    <ol>
      <li>Kuthe ngomhla wesithathu, kwabakho umsitho eKana yelaseGalili; waye unina kaYesu ekhona.</li>
      <li>Wamenyelwa ke noYesu kwanabafundi bakhe emsithweni lowo.</li>
      <li>Kuthe ke, bakuphelelwa yiwayini, wathi unina kaYesu kuye,  Abanawayini.</li>
      <li>Uthi uYesu kuye, Yintoni na enam nawe, mfazi? Alikafiki ilixa lam.</li>
      <li>Athi unina kubalungiseleli, Asukuba ekuthetha kuni,  kwenzeni.</li>
      <li>Kwakumi khona ke imiphanda yamatye imithandathu,  ngokwentlambululo yamaYuda, engena ngaminye iibhate ezimbini nantathu.</li>
      <li>Athi kubo uYesu, Yizaliseni imiphanda ngamanzi. Bayizalisa ke, yada yee cike.</li>
      <li>Athi kubo, Yikhani ngoku, nise kwinjoli. Besa ke.</li>
      <li>Ke kaloku, yakuweva injoli amanzi abenziwe iwayini (yayingayazi apho ivela khona; kodwa abalungiseleli ababewakhile amanzi babesazi), yasuka injoli yabiza umyeni.</li>
      <li>Yathi kuye, Wonke umntu ubeka kuqala iwayini emnandi, aze xa bathe basela bakholisa, andule ukubeka enganeno kwaleyo;  wena uyibandezile iwayini emnandi, kwada kwangoku.</li>
      <li>Oku kuqaleka kwemiqondiso wakwenza uYesu eKana yelaseGalili, walubonakalalisa Uzuko lwakhe; bakholwa kuye abafundi bakhe.</li>
      <li>Emveni koko wehla waya eKapernahum, yena nonina,  nabazalwana bakhe, nabafundi bakhe; bahlala khona iintsuku ezingeninzi.</li>
      <li>Yayikufuphi ke ipasika yamaYuda; wenyuka uYesu waya eYerusalem.</li>
      <li>Wabafumana etempileni ababethengisa ngeenkomo nezimvu namahobe, nabananisa ngemali behleli.</li>
      <li>Wenza iziniya ngemizi, wabakhupha bonke etempileni,  kwanezimvu neenkomo; wayiphalaza imali yabananisi, wazibhukuqa neetafile;</li>
      <li>wathi nakwabo bathengisa ngamahobe, Ezi zinto zisuseni apha; musani ukuyenza indlu kaBawo indlu yokuthengisela.</li>
      <li>Bakhumbula ke abafundi bakhe, ukuba kubhaliwe kwathiwa,  Ukuzondelela indlu yakho kundidlile kanye.</li>
      <li>Aphendula ke ngoko amaYuda, athi kuye, Usibonisa mqondiso mni na, uzenza nje ezi zinto?</li>
      <li>Waphendula uYesu wathi kubo, Yichitheni le tempile, mna ke ndiya kuyivusa ngeentsuku ezintathu.</li>
      <li>Athi ke ngoko amaYuda, Yayiminyaka imashumi mane anesithandathu nje isakhiwa le tempile, ke wena woyivusa ngeentsuku ezintathu na?</li>
      <li>Yena ke wayethetha ngetempile yomzimba wakhe.</li>
      <li>Ke ngoko, xenikweni wavukayo kwabafileyo, bakhumbula abafundi bakhe, ukuba ebekuthethile oku kubo, bakholwa sisibhalo nalilizwi awalithethayo uYesu.</li>
      <li>Ke kaloku, akubon ukuba useYerusalem epasikeni,  emthendelekweni, into eninzi yakholwa kulo igama lakhe, ibona imiqondiso yakhe abeyenza.</li>
      <li>Ke yena uYesu akaziyekelanga kubo, ngenxa yokuba ebazi bonke;</li>
      <li>nangokuba bekungafuneki kuye, ukuba kungqine bani ngaye umntu, kuba ubekwazi yena okungaphakathi komntu.</li>
    </ol>
  </li>
  <li>
    <ol>
      <li>Kwaye kukho ke umntu wakubaFarisi, ogama linguNikodemo,  umphathi wamaYuda.</li>
      <li>Lowo weza kuYesu ebusuku, wathi kuye, Rabhi, siyazi ukuba ungumfundisi ovela kuThixo; kuba akukho namnye unako ukuyenza le miqondiso uyenzayo wena, ukuba uThixo akanaye.</li>
      <li>Waphendula uYesu wathi kuye, Inene, inene, ndithi kuwe,  Ukuba akathanga umntu azalwe ngokutsha, akanakububona ubukumkani bukaThixo.</li>
      <li>Uthi uNikodemo kuye, Angathini na umntu ukuzalwa emdala?  Angaba nako yini na ukungena okwesibini esizalweni sonina azalwe?</li>
      <li>Waphendula uYesu wathi, Inene, inene, ndithi kuwe, Ukuba umntu akathanga azalwe ngamanzi nanguMoya, akanakungena ebukumkanini bukaThixo.</li>
      <li>Okuzelwe yinyama kuyinyama, nokuzelwe nguMoya kungumoya.</li>
      <li>Musa ukumangaliswa kukuba ndithe kuwe, Nimelwe kukuthi nizalwe ngokutsha.</li>
      <li>Umoya uphepheza apho uthanda khona, uze usive isandi sawo,  kodwa ungawazi apho uvela khona, nalapho usinga khona:  bakwanjalo bonke abazelwe nguMoya.</li>
      <li>Waphendula uNikodemo wathi kuye, Zingathini na ezi zinto ukuba nokubakho?</li>
      <li>Waphendula uYesu wathi kuye, Wena, ungumfundisi nje wakwaSirayeli, akuzazi na ezi zinto?</li>
      <li>Inene, inene, ndithi kuwe, Sithetha esikwaziyo, singqine esikubonileyo; nisuke ningabamkeli ubungqina bethu.</li>
      <li>Ukuba ndinixelele izinto ezisemhlabeni, naza anakholwa,  nothini na ukukholwa, ukuba ndithe ndanixelela izinto ezisemazulwini?</li>
      <li>Akukho namnye unyukileyo waya emazulwini, ngulowo yedwa wehla ephuma emazulwini, uNyana woMntu, lowo usemazulwini.</li>
      <li>Njengokuba ke uMoses wayiphakamisayo inyoka entlango,  umelwe kukuphakanyiswa ngokunjalo uNyana woMntu;</li>
      <li>ukuze bonke abakholwayo kuye bangatshabalali, koko babe nobomi obungunaphakade.</li>
      <li>Kuba wenjenje uThixo ukulithanda kwakhe ihlabathi, ude wancama uNyana wakhe okuphela kwamzeleyo, ukuze bonke abakholwayo kuye bangatshabalali, koko babe nobomi obungunaphakade.</li>
      <li>Kuba uThixo akamthumanga uNyana wakhe ehlabathini, ukuze aligwebe ihlabathi; wamthuma ukuze ihlabathi lisindiswe ngaye.</li>
      <li>Lowo ukholwayo kuye, akagwetywa; ke lowo ungakholwayo,  uselegwetyiwe, ngokuba engakholwanga kwigana loNyana okuphela kwamzeleyo uThixo.</li>
      <li>Ke kaloku, umgwebo nguwo lo, ukuba ukhanyiso lufikile ehlabathini, baza abantu bathanda ubumnyama ngaphezu kokhanyiso; kuba imisebenzi yabo ingendawo.</li>
      <li>Kuba bonke abenza okubi, bayaluthiya ukhanyiso, bangezi elukhanyisweni, ukuze imisebenzi yabo ingohlwaywa.</li>
      <li>Ke lowo uyenzayo inyaniso uyeza elukhanyisweni, ukuze imisebenzi yakhe ibonakalaliswe; ngokuba isetyenzelwe kuThixo.</li>
      <li>Emveni kwezi zinto, weza uYesu nabafundi bakhe emhlabeni wakwaYuda; wakha walibala khona apho nabo; wabhaptiza.</li>
      <li>Waye ke noYohane ebhaptiza e-Enon, kufuphi neSalem, ngokuba amanzi abemaninzi khona apho; babesiza ke babhaptizwe.</li>
      <li>Kuba ebengekaphoswa entolongweni uYohane.</li>
      <li>Kwabakho ke imbuzwano kubafundi bakaYohane namaYuda ngokuhlanjululwa.</li>
      <li>Beza kuYohane, bathi kuye, Rabhi, lowa wayenawe phesheya kweYordan, umngqinela, yabona, yena uyabhaptiza; beza kuye ke bonke.</li>
      <li>Waphendula uYohane wathi, Akanakwamkela nto umntu,  engayinikwanga ivela emazulwini.</li>
      <li>Nani ngokwenu niyandingqinela ukuba ndathi, Andinguye uKristu mna; ndathi, Ndithunyiwe phambi kwakhe.</li>
      <li>Lowo unomtshakazi ngumyeni; isihlobo ke somyeni, esimiyo simve, sivuya kunene ngenxa yezwi lomyeni; ngoko olu luvuyo lwam luzalisekile.</li>
      <li>Yena umelwe kukuthi ande, ndinciphe ke mna.</li>
      <li>Lowo uvela phezulu ungaphezu kwabo bonke; lowo uphuma emhlabeni ungowasemhlabeni, ethetha okwasemhlabeni. Lowo ungowasemazulwini ungaphezu kwabo bonke;</li>
      <li>akubonileyo ke wakuva, uyakungqina oko; akukho bani ubamkelayo ubungqina bakhe.</li>
      <li>Lowo ubamkeleyo ubungqina bakhe, utywine waqinisela ukuthi,  uThixo uyinyaniso;</li>
      <li>kuba lowo uthunywe nguThixo, uthetha amazwi kaThixo; kuba uThixo akamniki uMoya ngomlinganiselo.</li>
      <li>UYise uyamthanda uNyana; uzinikele zonke izinto esandleni sakhe.</li>
      <li>Lowo ukholwayo kuNyana, unobomi obungunaphakade; ke lowo ungamviyo uNyana, akayi kubona bomi; ingqumbo kaThixo ihleli phezu kwakhe.</li>
    </ol>
  </li>
  <li>
    <ol>
      <li>Ithe ngoko iNkosi, yakwazi ukuba abaFarisi bavile ukuba uYesu ugqithisile kuYohane ngokwenza nokubhaptiza abafundi</li>
      <li>(nakubeni ke uYesu ngokwakhe ebengabhaptizi, bekubhaptiza abafundi bakhe),</li>
      <li>yalishiya yona elakwaYuda, yabuya yaya kwelaseGalili.</li>
      <li>Ibimelwe ke kukuthi icande kwela maSamariya.</li>
      <li>Ifike ke emzini welamaSamariya ekuthiwa yiSikare, kufuphi nomhlaba awathi uYakobi wawunika uYosefu unyana wakhe.</li>
      <li>Ke kaloku umthombo kaYakobi ubukhona. Uthe ke ngoko uYesu,  ebulalekile kukuhamba, wahlala enjalo phezu komthombo; ilixa ngathi belilelesithandathu.</li>
      <li>Kufika intokazi yelamaSamariya, isiza kukha amanzi, athi uYesu kuyo, Ndiphe ndisele.</li>
      <li>(Kuba abafundi bakhe bebemke baya kuthenga ukudla emzini apho.)</li>
      <li>Ithi ngoko intokazi engumSamariyakazi kuye, Uthini na wena,  ungumYuda nje, ukucela kum into eselwayo, ndingumSamariyakazi nje? Kuba akanabudlelane amaYuda namaSamariya.</li>
      <li>Waphendula uYesu wathi kuyo, Ukuba ubusazi isipho sikaThixo, nokuba ngubani na lo uthi kuwe, Ndiphe ndisele: unge ucele kuye wena, wakupha amanzi aphilileyo.</li>
      <li>Ithi intokazi kuye, Nkosi, akunanto yakukha, nequla linzulu; uwazuza phi na ke amanzi aphilileyo lawo?</li>
      <li>Wena umkhulu yini na kunobawo wethu uYakobi, owasinikayo iqula eli, wayesela kulo yena, nabantwana bakhe, nemfuyo yakhe?</li>
      <li>Waphendula uYesu wathi kuyo, Bonke abasela kula manzi, baya kubuya banxanwe;</li>
      <li>ke yena othe wasela kuwo amanzi, endiya kumpha wona mna,  akasayi kuza anxanwe naphakade; aya kusuka amanzi, endiya kumpha wona, abe ngumthombo kuye wamanzi ampompozela ebomini obungunaphakade.</li>
      <li>Ithi intokazi kuye, Nkosi, ndiphe loo manzi, ukuze ndinganxanwa, ndingezi nokuza kukha apha.</li>
      <li>Athi uYesu kuyo, Hamba uye kubiza indoda yakho, uze apha.</li>
      <li>Yaphendula intokazi yathi, Andinandoda. Athi uYesu kuyo,  Ulungisile ukuthi, Andinandoda;</li>
      <li>kuba ubunamadoda amahlanu; onayo ngoku asindoda yakho,  unyanisile ukutsho.</li>
      <li>Ithi intokazi kuye, Nkosi, ndiyabona ukuba ungumprofeti wena.</li>
      <li>Oobawo bethu babenqula kule ntaba; nina ke nithi iseYerusalem indawo apho abantu bamelwe kukunqula khona.</li>
      <li>Athi uYesu kuyo, Ntokazindini, kholwa ndim, ukuba kuza ilixa, eningasayi kuthi nakule ntaba, naseYerusalem, nimnqule uBawo.</li>
      <li>Nina ninqula eningakwaziyo; thina sinqula esikwaziyo;  ngokuba usindiso luphuma kumaYuda.</li>
      <li>Kodwa kuza ilixa, nangoku selikho, xa abanquli abayinyaniso baya kumnqula uBawo ngoMoya nangenyaniso; kuba uBawo ufuna abanjalo ukumnqula.</li>
      <li>UThixo unguMoya; abo ke bamnqulayo bamelwe kukumnqula ngoMoya nangenyaniso.</li>
      <li>Ithi intokazi kuye, Ndiyazi ukuba uMesiya uyeza, ekuthiwa nguKristu; xa athe weza yena, uya kusityela izinto zonke.</li>
      <li>Athi uYesu kuyo, Mna ndithethayo nawe ndinguye.</li>
      <li>Kwathi kwangoko bafika abafundi bakhe, bamangaliswa kukuba athethe nomntu oyinkazana; noko ke akubangakho namnye owathi.  Ufuna ntoni na? nowathi, Yini na ukuba uthethe nayo?</li>
      <li>Yawushiya ngoko umphanda wayo intokazi, yemka yaya ekhaya;  ithi ebantwini,</li>
      <li>Yizani, nibone umntu ondixelele izinto zonke endakha ndazenza; lo akangebi nguye uKristu yini na?</li>
      <li>Baphuma ke ekhaya, baye besiza kuye.</li>
      <li>Ke kaloku, kweso sithuba abafundi babemthandaza, besithi,  Rabhi, yidla.</li>
      <li>Uthe ke yena kubo, Mna ndinokudla endikudlayo,  eningakwaziyo nina.</li>
      <li>Babethetha bodwa ngoko abafundi, besithi, Ingaba kukho omziseleyo na ukudla?</li>
      <li>Athi uYesu kubo, Okwam ukudla kukuba ndenze ukuthanda kowandithumayo, ndiwufeze umsebenzi wakhe.</li>
      <li>Anitsho na nina ukuthi, Iinyanga zisene, kuze kufike ukuvuna? Yabonani, ndithi kuni, Waphakamiseni amehlo enu,  niwakhangele amasimi; ngokuba aselemhlophe ukuba kuvunwe.</li>
      <li>Novunayo wamkela umvuzo, abuthele iziqhamo ebomini obungunaphakade, ukuze nalowo uhlwayelayo avuye, kunye nalowo uvunayo.</li>
      <li>Kuba likule nto ilizwi eliyinyaniso, eli lithi, Omnye uyahlwayela, nomnye avune.</li>
      <li>Mna ndanithuma ukuvuna oko ningabulalekanga kuko nina;  abanye babulalekile, naza nangena nina ekubulalekeni kwabo.</li>
      <li>Ke kaloku, kwakholwa kuye into eninzi yamaSamariya kuloo mzi, ngenxa yelizwi lentokazi leyo, yangqinayo yathi, Undityele izinto zonke endakha ndazenza.</li>
      <li>Akufika ngoko kuye amaSamariya, amcela ukuba ahlale nawo;  wahlala khona ke imihla emibini.</li>
      <li>Into eninzi yakholwa ngakumbi ngenxa yelizwi lakhe.</li>
      <li>Kanjalo babesithi kwintokazi leyo, Asisakholwa ngenxa yokuthetha kwakho, kuba sizivele thina ngokwethu, sazi ukuba,  inyaniso, lo unguye uMsindisi wehlabathi, uKristu.</li>
      <li>Ke kaloku, emveni kwemihla emibini leyo, waphuma khona,  wemka waya kwelaseGalili.</li>
      <li>Kuba uYesu ngokwakhe wangqina, ukuba umprofeti akanambeko kowabo.</li>
      <li>Xenikweni ngoko wafikayo kwelaseGalili, bamamkela abaseGalili ababezibonile zonke izinto awazenzayo eYerusalem emthendelekweni; kuba babeyile nabo emthendelekweni.</li>
      <li>Wabuya ngoko weza uYesu eKana yelaseGalili, apho amanzi ebewenze iwayini. Kwaye kukho igosa lakomkhulu elithile,  elinyana wayesifa eKapernahum.</li>
      <li>Lithe lakuva lona ukuba uYesu uphumile kwaYuda, wafika kwelaseGalili, laya kuye, lamcela ukuba ehle amphilise unyana walo, kuba ebeza kubhubha.</li>
      <li>Wathi ngoko uYesu kulo, Ukuba anithanga nibone imiqondiso nemimangaliso, anisayi kukha nikholwe.</li>
      <li>Lithi kuye igosa lakomkhulu, Nkosi, yihla, engekabhubhi umntwana wam.</li>
      <li>Athi uYesu kulo, Hamba uhambe; unyana wakho uhleli.  Wakholwa umntu lowo lilizwi awalithethayo uYesu kuye, wahamba ke.</li>
      <li>Ke kaloku, akubon ukuba uselesihla, izicaka zakhe zamhlangabeza, zambikela zisithi, Umntwana wakho uhleli.</li>
      <li>Wabuza ngoko kuzo ilixa aqale ukuchacha ngalo; zathi kuye,  Izolo, ngelixa lesixhenxe, yamyeka icesina.</li>
      <li>Wazi ngoko uyise, ukuba bekukwangelo lixa abethe ngalo uYesu kuye, Unyana wakho uhleli; wakholwa, yena nendlu yakhe iphela.</li>
      <li>Lo mqondiso ke wesibini wawenza uYesu, eselephumile kwelakwaYuda, weza kwelaseGalili.</li>
    </ol>
  </li>
  <li>
    <ol>
      <li>Emveni kwezi zinto, kwaye kukho umthendeleko wamaYuda,  wenyuka uYesu waya eYerusalem.</li>
      <li>Ke kaloku kukho eYerusalem apho, ngakwelezimvu isango,  ichibi, ekuthiwa ukubizwa yiBhetesda ngesiHebhere, lineevaranda ezintlanu.</li>
      <li>Kwakulele kuzo inkitha eninzi yemilwelwe: iimfama,  iziqhwala, abome umzimba, belinde ukuzanyazanyiswa kwamanzi.</li>
      <li>Kuba isithunywa sezulu ngaxesha lithile besisihla, singene echibini, siwagxobhagxobhe amanzi; lowo ngoko ubethe angene tanci emva kokugxojwagxojwa kwamanzi, ubephila nakusiphi na isifo abebanjwe siso.</li>
      <li>Ke kaloku, bekukho mntu uthile apho, ubeminyaka imashumi mathathu anesibhozo engumlwelwe.</li>
      <li>UYesu embona lowo elele, esazi ukuba uselenexesha elikhulu enjalo, uthi kuye, Uyafuna na ukuba uphile?</li>
      <li>Waphendula umlwelwe wathi, Nkosi, andinamntu wokuthi, xa athe agxojwagxojwa amanzi, andiphose echibini. Kuthi ke,  ndakubon ukuba mna ndiyaya, ndiphangelwe ngomnye ukuhla.</li>
      <li>Athi uYesu kuye, Vuka, uthabathe ukhuko lwakho, uhambe.</li>
      <li>Usuke kwaoko waphila umntu, waluthabatha ukhuko lwakhe,  wahamba. Ke kaloku kwakuyisabatha loo mini.</li>
      <li>Ayesithi ke amaYuda kophilisiweyo, Yisabatha; akuvumelekile ukuba uthwale ukhuko lwakho.</li>
      <li>Wawaphendula wathi, Owandiphilisayo, nguye owathi kum,  Thabatha ukhuko lwakho, uhambe.</li>
      <li>Ambuza ngoko athi, Ngubani na yena loo mntu uthe kuwe,  Thabatha ukhuko lwakho, uhambe?</li>
      <li>Ke kaloku, owaphiliswayo ebengazi ukuba ngubani na; kuba uYesu wathi shwaka, kwakubon ukuba kukho izihlwele kuloo ndawo.</li>
      <li>Emveni kwezi zinto, uYesu umfumana etempileni, athi kuye,  Uyabona, uphilile; musa ukuba sona, ukuze ungahlelwa yinto embi kunaleyo.</li>
      <li>Wemka umntu lowo, waxela kumaYuda, ukuba nguYesu omenze waphila.</li>
      <li>Ngenxa yoko ayemtshutshisa uYesu amaYuda, afuna ukumbulala;  ngokuba wayesenza ezo zinto ngesabatha.</li>
      <li>Wawaphendula ke uYesu wathi, UBawo uyasebenza kude kube ngoku, nam ndiyasebenza.</li>
      <li>Ngenxa yoko ke ayefuna ngakumbi amaYuda ukumbulala; ngokuba ubengaphule sabatha yodwa, wayetshilo nokuthi, uThixo ngowakhe uYise, ezenza alingane noThixo.</li>
      <li>Waphendula ngoko uYesu, wathi kuwo, Inene, inene, ndithi kuni, UNyana akanakwenza nto ngokwakhe, engathanga abone uYise eyenza; kuba izinto asukuba ezenza yena, ezo uyazenza uNyana kwangokunjalo;</li>
      <li>kuba uYise uyamthanda uNyana, ambonise izinto zonke azenzayo yena; uya kumbonisa nemisebenzi emikhulu kunale, ukuze nina nimangaliswe.</li>
      <li>Kuba, njengoko uYise abavusayo abafileyo, abadlise ubomi,  kwangokunjalo noNyana ubadlisa ubomi abo athandayo.</li>
      <li>Kuba kananjalo uYise akagwebi namnye; uthe umgwebo wonke wawunikela kuNyana;</li>
      <li>ukuze bonke bambeke uNyana, kwanjengoko bambekayo uYise.  Lowo ungambekiyo uNyana, akambeki uYise owamthumayo.</li>
      <li>Inene, inene, ndithi kuni, Lowo ulivayo ilizwi lam, akholwe ngulowo wandithumayo, unobomi obungunaphakade; akezi ekugwetyweni; uphume ekufeni, wangena ebomini.</li>
      <li>Inene, inene, ndithi kuni, Kuza ilixa, nangoku liselikho,  xa abafileyo baya kuliva izwi loNyana kaThixo, bathi abalivileyo badle ubomi.</li>
      <li>Kuba njengokuba uYise enabo ubomi kuye ngokwakhe,  ngokunjalo wamnika noNyana ukuba abe nobomi kuye ngokwakhe.</li>
      <li>Wamnika negunya lokugweba; ngokuba enguNyana woMntu.</li>
      <li>Musani ukumangaliswa kuko oko; ngokuba kuza ilixa abaya kuthi ngalo bonke abasemangcwabeni balive ilizwi lakhe;</li>
      <li>baphume ke: abo benza izinto ezilungileyo beze eluvukweni lobomi; nabo ke benza izinto ezimbi, beze eluvukweni lokugwetywa.</li>
      <li>Mna ngokwam andinakwenza nto; njengoko ndivayo, ndigweba ngako, nomgwebo wam ububulungisa; ngokuba andifuni kuthanda kwam, ndifuna ukuthanda kukaBawo owandithumayo.</li>
      <li>Ukuba mna ndisuka ndizingqinele, ubungqina bam abungebi yiyo inene.</li>
      <li>Kukho omnye ongqinayo ngam; ndiyazi ke, ukuba buyinene ubungqina abungqinayo ngam.</li>
      <li>Nina nithumele kuYohane; uyingqinele ke inyaniso.</li>
      <li>Mna ke andamkeli bungqina mntwini; ndizithetha ezi zinto,  ukuze nina nisindiswe.</li>
      <li>Yena lowo ebesiso isibane esivuthayo, esikhanyayo; ke nina nathanda ukugcoba umzuzwana elukhanyweni lwakhe.</li>
      <li>Mna ke ndinabo ubungqina obungaphezu kobukaYohane; kuba imisebenzi awandinikayo uBawo ukuba ndiyifeze, yona le misebenzi ndiyenzayo mna, iyangqina ngam, ukuba uBawo undithumile.</li>
      <li>NoBawo owandithumayo, yena ungqinile ngam. Anizanga nilive izwi lakhe nakanye, niyibone nembonakalo yakhe.</li>
      <li>Nezwi lakhe aninalo lihleli, kuni; ngokuba lowo uthunywe nguye, ningakholwa nguye nina.</li>
      <li>Ziphengululeni izibhalo, ngokuba nina niba ninobomi obungunaphakade kuzo; zaye zona zingqina ngam.</li>
      <li>Nibe ke nina ningathandi ukuza kum, ukuze nibe nobomi.</li>
      <li>Andamkeli luzuko bantwini.</li>
      <li>Ndiyanazi nina, ukuba uthando lukaThixo aninalo ngaphakathi kwenu.</li>
      <li>Mna ndize egameni likaBawo, anindamkeli; ukuba omnye uthe weza ngelilelakhe igama, nomamkela yena.</li>
      <li>Ningathini na ukuba nako ukukholwa, nisamkelela uzuko omnye komnye nje nina, nibe uzuko lona oluvela kuThixo yedwa ningalufuni?</li>
      <li>Ningabi ndiya kunimangalela kuBawo mna; ukho onimangalelayo, uMoses, lowo nimthembileyo nina.</li>
      <li>Kuba, ukuba benikholiwe nguMoses, ninge nikholiwe ndim;  kuba yena wabhala ngam.</li>
      <li>Ke ukuba anikholwa zizibhalo zakhe yena, ningathini na ukukholwa ngawam amazwi?</li>
    </ol>
  </li>
  <li>
    <ol>
      <li>Emveni kwezi zinto, wemka uYesu, waya phesheya kolwandle lwaseGalili, lwaseTibheriya.</li>
      <li>Wayelandelwa ke sisihlwele esikhulu, ngokuba babebona imiqondiso yakhe, abeyenza kwababesifa.</li>
      <li>Ke kaloku, wenyuka uYesu waya entabeni, wahlala phantsi khona nabafundi bakhe.</li>
      <li>Yaye ke ikufuphi ipasika, umthendeleko wamaYuda.</li>
      <li>Ewaphakamisile ngoko uYesu amehlo akhe, ebone isihlwele esikhulu sisiza kuye, wathi kuFilipu, Sozithenga phi na izonka,  ukuze badle aba?</li>
      <li>Ubesitsho ke emlinga; kuba ubeyazi yena into abeza kuyenza.</li>
      <li>UFilipu wamphendula wathi, Izonka zeedenariyo ezimakhulu mabini azibanele, ukuze elowo athabathe intwana.</li>
      <li>Athi kuye omnye kubafundi bakhe, uAndreya, umzalwana kaSimon Petros,</li>
      <li>Kukho nkwenkwana apha, inezonka ezihlanu zerhasi neentlanzi ezimbini; kodwa ke ziyintoni na ezo kwabangakanana?</li>
      <li>Uthe ke uYesu, Bahlaliseni phantsi abantu. Kwaye ke kukho utyani obuninzi kuloo ndawo. Ahlala phantsi ngoko amadoda,  engathi amawaka mahlanu inani.</li>
      <li>Wazithabatha ke izonka uYesu, wathi akubulela wababela abafundi, bathi ke abafundi babela abo babehleli phantsi, kwaba kwanjalo nakwiintlanzi, ngangokuthanda kwabo.</li>
      <li>Bakuhlutha ke, uthi kubafundi bakhe, Buthani amaqhekeza aseleyo, ukuze kungonakali nto.</li>
      <li>Babutha ngoko, bazalisa izitya zalishumi elinazibini ngamaqhekeza abesele kubo ababedlile, ezonkeni ezihlanu zerhasi.</li>
      <li>Ngoko abantu aba, bakuwubona umqondiso awawenzayo uYesu,  bathi, Lo nguye inyaniso umprofeti lowo uzayo ehlabathini.</li>
      <li>Uthe ngoko uYesu, esazi ukuba bahlalele ukuza kumbamba ngamandla, bamenze ukumkani, wabuya wemka, waya entabeni Yena yedwa.</li>
      <li>Ke kaloku, kuthe kwakuhlwa, behla abafundi bakhe, baya elwandle.</li>
      <li>Bengenile ke emkhombeni, baluwela ulwandle, besiya eKapernahum; kwakusekumnyama, waye uYesu engafikanga kubo.</li>
      <li>Lwaye nolwandle lusilwa, kananjalo kuvuthuza umoya omkhulu.</li>
      <li>Bakuba ngoko begweqile izitadiya ezingathi zimashumi mabini anazihlanu, nokuba mathathu, bambona uYesu ehamba phezu kolwandle, esiza kubo kufuphi nomkhombe; basuka boyika.</li>
      <li>Athi ke yena kubo, Ndim; musani ukoyika.</li>
      <li>Babethanda ngoko ukumamkelela emkhombeni; waza kwaoko umkhombe waba semhlabeni lowo babesiya kuwo.</li>
      <li>Ngengomso indimbane leyo, ibimi phesheya kolwandle, yakuba ibonile ukuba akukho mkhonjana wumbi khona, ngulowo mnye wodwa babengene kuwo abafundi bakhe; nokuba uYesu akangenanga nabafundi bakhe emkhonjaneni lowo, bemke bodwa abafundi bakhe;</li>
      <li>nokuba kuze eminye imikhonjana ivela eTibheriya, kufuphi nendawo apho babedle isonka khona, yakuba ibulele iNkosi:</li>
      <li>xeshikweni ke indimbane yabonayo ukuba uYesu akakho apho nabafundi bakhe, besuka bangena nabo emikhombeni, beza eKapernahum, bemfuna uYesu.</li>
      <li>Bathe bakumfumana phesheya kolwandle, bathi kuye, Rabhi,  ufike nini na apha?</li>
      <li>Wabaphendula uYesu wathi, Inene, inene, ndithi kuni,  Anindifuni ngakuba nabona imiqondiso; nindifuna ngokuba nadla kwezaa zonka, nahlutha.</li>
      <li>Musani ukusebenzela ukudla okutshabalalayo; sebenzelani ukudla okuhlala kuse ebomini obungunaphakade, aya kunipha kona uNyana woMntu; kuba uYise uThixo utywine waqinisela yena lowo.</li>
      <li>Bathe ngoko kuye, Masenze ntoni na, ukuze sisebenze imisebenzi kaThixo?</li>
      <li>Waphendula uYesu, wathi kubo, Umsebenzi kaThixo nguwo lo,  ukuba nikholwe kuye othunyiweyo nguye.</li>
      <li>Bathi ngoko kuye, Wenza mqondiso mni na wena, ukuze sibone,  sikholwe nguwe? Usebenza ntoni na?</li>
      <li>Oobawo bethu bona badla imana entlango, njengokuba kubhaliwe kwathiwa, Wabanika isonka siphuma ezulwini, ukuba badle sona.</li>
      <li>Uthe ngoko uYesu kubo, Inene, inene, ndithi kuni,  AsinguMoses oninike isonka esiphuma ezulwini; nguBawo oninika isonka esiphuma ezulwini, esiyinyaniso.</li>
      <li>Kuba isonka sikaThixo sesi sehlayo ezulwini, silinike ubomi ihlabathi.</li>
      <li>Bathi ke ngoko kuye, Nkosi, sinike eso sonka ngamaxa onke.</li>
      <li>Wathi ke uYesu kubo, Isonka sobomi esi ndim; lowo uzayo kum, akasayi kulamba; lowo ukholwayo kum, akasayi kunxanwa naphakade.</li>
      <li>Senditshilo kuni ukuthi, Nindibonile nokundibona, anikholwa noko.</li>
      <li>Konke andinikayo uBawo, kuya kuza kum; nozayo kum, andisayi kukha ndimlahlele phandle;</li>
      <li>ngokuba ndihle emazulwini, ndingaze kwenza ukuthanda kwam;  ndize kwenza ukuthanda kwalowo wandithumayo.</li>
      <li>Kuko ke oku ukuthanda kowandithumayo, kukaBawo: ukuba konke awandinikayo, ndingalahli nento kuko, ndikuvuse ngomhla wokugqibela.</li>
      <li>Kuko ke oku ukuthanda kowandithumayo, ukuthi babe nobomi obungunaphakade bonke abambonayo uNyana, bakholwe kuye;  ndandiya kubavusa mna ngomhla wokugqibela.</li>
      <li>Ayemkrokrela ngoko amaYuda, ngokuba wathi, Ndim isonka, esi sehlayo emazulwini.</li>
      <li>Ayesithi ke, Lo asinguye na kanene uYesu, unyana kaYosefu,  esimaziyo thina uyise nonina? Angathini na ke ngoko yena ukuthi, Ndihle emazulwini?</li>
      <li>Waphendula ngoko UYesu wathi kubo, Musani ukukrokra ngaphakathi kwenu.</li>
      <li>Akukho namnye unako ukuza kum, engathanga uBawo owandithumayo amtsale; ndaye mna ndiya kumvusa ngomhla wokugqibela.</li>
      <li>Kubhaliwe ebaprofetini kwathiwa, Baye bonke beya kuba ngabafundiswa bakaThixo; bonke ngoko abathe beva kuBawo,  bafunda kuye, bayeza kum.</li>
      <li>Kungekuba kukho bani umbonileyo uBawo, ingenguye ovela kuThixo; nguye yedwa ombonileyo uBawo.</li>
      <li>Inene, inene, ndithi kuni, Lowo ukholwayo kum unobomi obungunaphakade.</li>
      <li>Ndim isonka sobomi.</li>
      <li>Ooyihlo bayidla imana leyo entlango, bafile noko.</li>
      <li>Isonka sona esihla emazulwini sesi, athi ubani akusidla,  angafi.</li>
      <li>Ndim isonka esiphilileyo, esi sehlayo emazulwini. Ukuba ubani uthe wasidla esi sonka, wodla ubomi ngonaphakade; ke isonka endiya kumnika sona mna, siyinyama yam, endiya kuyinikela ubomi behlabathi.</li>
      <li>Ngoko amaYuda ayesilwa phakathi kwawo, esithi, Angathini na lo ukusinika inyama yakhe siyidle?</li>
      <li>Wathi ngoko uYesu kuwo, Inene, inene, ndithi kuni, Ukuba anithanga niyidle inyama yoNyana woMntu, nilisele igazi lakhe,  aninabo ubomi kuni.</li>
      <li>Lowo uyidlayo eyam inyama, alisele elam igazi, unobomi obungunaphakade; ndaye mna ndiya kumvusa ngomhla wokugqibela.</li>
      <li>Kuba inyama yam ikukudla, inyaniso; negazi lam liluselo,  inyaniso.</li>
      <li>Lowo uyidlayo eyam inyama, alisele elam igazi, uhleli kum,  nam ndihleli kuye.</li>
      <li>Njengoko uBawo ophilileyo wandithumayo, ndibe nam ndiphilile ngenxa enoBawo, lowo undidlayo, kwayena uya kuphila ngam.</li>
      <li>Siso eso isonka esehla emazulwini; kungenjengokuba ooyihlo bayidlayo imana, bafa noko. Lowo usidlayo esi sonka, uya kuphila ngonaphakade.</li>
      <li>Ezi zinto wazithetha endlwini yesikhungu, efundisa eKapernahum.</li>
      <li>Into eninzi ngoko kubafundi bakhe yakuva yathi, Lilizwi elinqabileyo eli; ngubani na onako ukuliva?</li>
      <li>Ke kaloku, esazi uYesu ngaphakathi kwakhe, ukuba bayakrokra lilo abafundi bakhe, wathi kubo, Kuyanikhubekisa na oku?</li>
      <li>Hi na ke, ukuba nithe nambona uNyana woMntu enyukela apho ebefudula ekhona?</li>
      <li>Ngumoya odlisa ubomi; inyama yona ayincedi lutho. Amazwi la ndiwathethayo kuni mna angumoya, abubomi.</li>
      <li>Kukho abathile kuni abangakholwayo. Kuba ebesazi kwasekuqalekeni uYesu, ukuba ngoobani na ababengakholwa, nokuba ngubani na oya kumnikela.</li>
      <li>Wayesithi, Kungenxa yoku ndatshoyo kuni ukuthi, Akukho namnye unako ukuza kum, ukuba akathanga akunikwe nguBawo.</li>
      <li>Ngenxa yoko into eninzi yabafundi bakhe yabuya umva, ayaba sahamba naye.</li>
      <li>Wathi ngoko uYesu kwabalishumi elinababini, Nani nifuna ukumka, yini na?</li>
      <li>Wamphendula ngoko uSimon Petros wathi, Nkosi, sosuka siye kubani na? Nguwe onamazwi obomi obungunaphakade.</li>
      <li>Nathi sikholiwe, sazile, ukuba wena unguye uKristu, uNyana kaThixo ophilileyo.</li>
      <li>Wabaphendula uYesu wathi, Andininyulanga na mna, nina shumi linababini? Ukanti omnye kuni ungumtyholi.</li>
      <li>Wayethetha ke ngoYuda Sikariyoti kaSimon, kuba lowo ibinguye obeza kumngcatsha, engomnye weshumi elinababini.</li>
    </ol>
  </li>
  <li>
    <ol>
      <li>Emveni kwezi zinto, wayehamba uYesu kwelaseGalili; kuba ebengathandi ukuhamba kwelakwaYuda; ngokuba amaYuda ebefuna ukumbulala.</li>
      <li>Ke kaloku, wawukufuphi umthendeleko wamaYuda weminquba.</li>
      <li>Bathi ngoko kuye abazalwana bakhe, Gqitha apha, uye kwelakwaYuda, ukuze nabafundi bakho bayibone imisebenzi yakho oyenzayo.</li>
      <li>Kuba akukho namnye wenza into emfihlekweni, abe yena ngokwakhe efuna ukuba sekuhleni. Ukuba uyazenza ezi zinto,  zibonakalise ngokwakho kwihlabathi.</li>
      <li>Kuba nabazalwana bakhe bebengakholwa kuye.</li>
      <li>Wathi ngoko uYesu kubo, Ixesha lam alikabikho, ke elenu ixesha lihlala lilungile.</li>
      <li>Ihlabathi alinakunithiya nina; mna ke liyandithiya, ngokuba mna ndingqina ngalo, ukuba imisebenzi yalo ayindawo.</li>
      <li>Nyukani nina, niye kulo mthendeleko; mna andikanyuki, ndiye kulo mthendeleko; ngokuba ixesha lam alikazaliseki.</li>
      <li>Akuba ke ezithethile ezi zinto kubo, wahlala kwelaseGalili.</li>
      <li>Ke, bakuba benyukile abazalwana bakhe, wenyuka naye, waya emthendelekweni, kungekhona ekuhleni, kubusithela.</li>
      <li>Ayemfuna ngoko amaYuda emthendelekweni, esithi, Uphi na yena?</li>
      <li>Kwaye kukho ukukrokra okukhulu ngaye ebantwini; inxenye ibisithi, Ulungile; abanye ke besithi, Hayi, yena ulahlekisa uluntu olu.</li>
      <li>Noko ke bekungekho namnye ubethetha ngaye ngokusekuhleni,  ngenxa yokoyika amaYuda.</li>
      <li>Ke kaloku, kwakubon ukuba sekuphakathi komthendeleko,  wenyuka uYesu waya etempileni, wafundisa.</li>
      <li>Ayemangaliswa amaYuda, esithi, Lo uyazi ngani na imfundo,  engafundanga nje?</li>
      <li>Waphendula uYesu, wathi, Eyam imfundiso asiyam, yeyalowo wandithumayo.</li>
      <li>Ukuba kukho othi afune ukukwenza ukuthanda kwakhe, woyazi imfundiso le: ukuba iphuma kuThixo, nokuba mna ndithetha okukokwam, kusini na.</li>
      <li>Lowo uthetha okwakhe, ufuna olulolwakhe uzuko; ke lowo ufuna uzuko lowamthumayo, uyinene yena, akukho kungalungisi kuye.</li>
      <li>Umthetho aniwunikelwanga na nguMoses? Kanti ke akukho namnye kuni uwugcinayo umthetho; yini na ukuba nifune ukundibulala?</li>
      <li>Saphendula isihlwele sathi, Unedemon; ngubani na ofuna ukukubulala?</li>
      <li>Wapendula uYesu wathi kubo. Ndenze umsebenzi wamnye,  namangaliswa ke nonke.</li>
      <li>UMoses uninike ulwaluko ngenxa yoku, kungengenxa yokuba luphume kuMoses, kungenxa yokuba luphume kooyihlo. Niyamalusa ke umntu nangesabatha.</li>
      <li>Ukuba umntu uyaluswa ngesabatha, ukuze ungaphulwa umthetho kaMoses, nindijalele na ngokuba ndiphilise umntu, waphila kwaphela, ngesabatha?</li>
      <li>Musani ukugweba ngokwembonakalo; gwebani ngomgwebo olungisayo.</li>
      <li>Babesithi ngoko abathile kwabaseYerusalem, Asinguye na lo bafuna ukumbulala?</li>
      <li>Niyabona, uthetha ngokuphandle, abathethi nto kuye; bangaba kanti na ke bayazi okwenyaniso abaphathi, ukuba lo nguye uKristu okwenyaniso?</li>
      <li>Thina siyamazi lo apho avela khona; xa sukuba ke uKristu esiza, akukho namnye uya kumazi apho avela khona.</li>
      <li>Wadanduluka ke ngoko uYesu, efundisa etempileni, wathi,  Nina niyandazi, nikwazi nalapho ndivela khona; andizanga ngokwam; uyinyaniso owandithumayo, eningamaziyo nina.</li>
      <li>Mna ke ndiyamazi; ngokuba ndivela kuye, waye yena endithumile.</li>
      <li>Babefuna ngoko ukumbamba; kodwa akubangakho namnye umsa isandla, ngokuba ilixa lakhe belingekafiki.</li>
      <li>Ke kaloku, into eninzi esihlweleni yakholwa kuye;  yayisithi, UKristu, xa athe wafika, angaba uya kwenza imiqondiso emininzi na kunale ayenzileyo lo?</li>
      <li>AbaFarisi beva abantu bezikrokrela ezi zinto ngaye; baza abaFarisi nababingeleli abakhulu bathuma amadindala, ukuba ambambe.</li>
      <li>Wathi ngoko uYesu kuwo, Liselixesha elifutshane endinani,  ndize ndiye kowandithumayo.</li>
      <li>Niya kundifuna, ningandifumani; nithi apho ndikhona mna,  ningabi nakufika nina.</li>
      <li>Athi ngoko amaYuda phakathi kwawo, Uza kuya phi na lo, le nto singayi kumfumana thina? Angaba uza kuya kwiintsali ezikumaGrike, afundise amaGrike, yini na?</li>
      <li>Liyintoni na eli lizwi alithethileyo, lithi, Niya kundifuna, ningandifumani; nithi apho ndikhona mna, ningabi nakufika nina?</li>
      <li>Ke kaloku, ngomhla wokugqibela, ongowona mkhulu womthendeleko, wema uYesu, wadanduluka esithi, Ukuba kukho othi anxanwe, makeze kum asele.</li>
      <li>Lowo ukholwayo kum, njengoko satshoyo isibhalo, kuya kumpompoza imilambo yamanzi aphilileyo, iphuma embilinini wakhe.</li>
      <li>Oku wakutsho ke ngaye uMoya, ababeza kumamkeliswa abo bakholwayo kuye; kuba ebengekamkelwa uMoya oyiNgcwele; ngokuba uYesu ebengekazukiswa.</li>
      <li>Yaye ngoko into eninzi esihlweleni, yakuliva ilizwi elo,  isithi, Lo nguye umprofeti, inyaniso. Babesithi abanye, Lo nguye uKristu.</li>
      <li>Babesithi abanye, uKristu angavela kwelaseGalili yini na?</li>
      <li>Asitshongo na isibhalo ukuthi, uKristu uphuma embewini kaDavide, naseBhetelehem, umzana abekuwo uDavide?</li>
      <li>Ke ngoko sathi qheke kubini isihlwele ngenxa yakhe.</li>
      <li>Inxenye ke kubo yayithanda ukumbamba, kodwa akubangakho namnye umsa izandla.</li>
      <li>Afika ngoko amadindala kubabingeleli abakhulu nakubaFarisi;  baza bona bathi kuwo, Kungani na ukuba ningezi naye?</li>
      <li>Aphendula amadindala athi, Akuzanga kuthethe mntu njengoko athetha ngako lo mntu.</li>
      <li>Bawaphendula ngoko abaFarisi, bathi, Ningaba nilahlekisiwe nani na?</li>
      <li>Kubaphathi nakubaFarisi kungaba kukho mntu ukholiweyo kuye yini na?</li>
      <li>Olu luntu lungawaziyo umthetho luqalekisiwe.</li>
      <li>Uthe uNikodemo kubo (lowo wezayo kuye ebusuku, engomnye kwabo),</li>
      <li>Umthetho wethu uyamgweba yini na umntu, ukuba awuthanga uve kuye kuqala, uqonde into ayenzayo?</li>
      <li>Baphendula bathi kuye, Ungaba ungowelaseGalili nawe na?  Phengulula ubone, ukuba akuveli mprofeti kwelaseGalili.</li>
      <li>Walowo ke waya kweyakhe indlu.</li>
    </ol>
  </li>
  <li>
    <ol>
      <li>UYesu ke yena waya eNtabeni yemiNquma.</li>
      <li>Uthe ke ngesifingo wabuya wafika etempileni; baye bonke abantu besiza kuye; wahlala phantsi, wabafundisa.</li>
      <li>Ababhali nabaFarisi bazisa ke kuye umfazi obanjwe ekrexeza;  baza, bemmise phakathi,</li>
      <li>bathi kuye, Mfundisi, lo mfazi wabanjwa ekrexeza, kanye kuloo ntlondi.</li>
      <li>Ke kaloku, emthethweni uMoses wasimisela ukuthi, abanjalo mabagityiselwe ngamatye; uthini na ke wena?</li>
      <li>Babesitsho ke bemhenda, ukuze babe nokummangalela; kodwa uYesu, ethobe phantsi, wabhala ngomnwe emhlabeni.</li>
      <li>Uthe ke bakumana bembuza, waphakama, wathi kubo, Ongenasono kuni makaqale amgibisele ngelitye.</li>
      <li>Wabuya wathoba phantsi, wabhala emhlabeni.</li>
      <li>Bathe ke bona bakuva, besohlwaywa naluvalo lwabo, baphuma ngabanye, beqalela kwabakhulu, kwada kwaba kwabokugqibela.  Wasala yedwa uYesu, waye umfazi emi phakathi.</li>
      <li>Ephakamile ke uYesu, akabona mntu kwakuphela ngumfazi lowo;  wathi kuye, Mfazindini, baphi na abo bamangaleli bakho? Akukho ukugwebileyo na?</li>
      <li>Wathi ke yena, Noko amnye, Nkosi. Wathi ke uYesu kuye, Nam andikugwebi; hamba, ungabuye wone.</li>
      <li>Wabuya ngoko uYesu wathetha kubo, esithi, Ndim ukhanyiselo lwehlabathi; lowo undilandelayo akasayi kuhamba ebumnyameni;  yena uya kuba nalo ukhanyiso lobomi.</li>
      <li>Bathe ngoko abaFarisi kuye, Wena uyazingqinela, ubungqina bakho abunene.</li>
      <li>Waphendula uYesu wathi kubo, Nokuba ndithi ndizingqinele mna ngokwam, buyinene ubungqina bam; ngokuba ndiyazi apho ndavela khona, nalapho ndiya khona; ke nina anazi apho ndivela khona, nalapho ndiya khona.</li>
      <li>Nina nigweba ngokwenyama; mna andigwebi namnye.</li>
      <li>Nokuba ndithi ndigwebe mna, umgwebo wam uyinene; ngokuba andindedwa, ndim noBawo owandithumayo.</li>
      <li>Nasemthethweni wenu ke kubhaliwe kwathiwa, Ubungqina babantu ababini buyinene.</li>
      <li>Mna ndingulowo uzingqinelayo; uyandingqinela nalowo wandithumayo, uBawo.</li>
      <li>Bathi ngoko kuye, Uphi na uYihlo? Waphendula uYesu, wathi,  Anindazi mna; animazi noBawo. Ukuba benindazi mna, ninge nimazi noBawo.</li>
      <li>Loo mazwi wawathetha uYesu ngasemkhumbini wokulondoloza imali, efundisa etempileni; akwabakho namnye umbambayo; ngokuba belingekafiki ilixa lakhe.</li>
      <li>Wabuya ngoko uYesu wathi kubo, Ndiyemka mna; niya kundifuna, nifele esonweni senu; apho ndiya khona mna, aninako ukufika nina.</li>
      <li>Abesithi ngoko amaYuda, Angaba uya kuzibulala na, le nto athi, Apho ndiya khona mna, aninako ukufika nina?</li>
      <li>Wathi kuwo, Nina ningabangaphantsi, mna ndingowangaphezulu;  nina ningabeli hlabathi, mna andingoweli hlabathi.</li>
      <li>Ndatsho ngoko kuni ukuthi, Niya kufela ezonweni zenu; kuba ekubeni nithe anakholwa ukuba ndinguye, niya kufela ezonweni zenu.</li>
      <li>Abesithi ngoko kuye, Ungubani wena? Wathi kuwo uYesu,  Ndiyiloo nto ndayixelayo kuni kwasekuqaleni.</li>
      <li>Ndineendawo ezininzi zokuthetha nokugweba ngani; lowo wandithumayo uyinene; ndithi ke mna, izinto endazivayo kuye,  ndithethe zona ezo kwihlabathi.</li>
      <li>Akaqondanga ukuba ebethetha ngoYise kuwo.</li>
      <li>Wathi ngoko uYesu kuwo, Xa nithe namphakamisa uNyana woMntu, noqonda oko ukuba ndinguye, nokuba andenzi nto ngokwam;  ndisuka ndizithethe ezi zinto njengoko wandifundisayo uBawo.</li>
      <li>Lowo wandithumayo unam; uBawo akandishiyanga ndedwa;  ngokuba mna ndihleli ndizenza izinto ezikholekileyo kuye.</li>
      <li>Akubon ukuba uyazithetha ezi zinto, bakholwa kuye, baba baninzi.</li>
      <li>Ubesithi ngoko uYesu kuloo maYuda akholiweyo kuye, Ukuba nina nithe nahlala elizwini lam, noba ningabafundi bam,  inyaniso.</li>
      <li>Naniya kuyazi inyaniso, yaye inyaniso iya kunikhulula.</li>
      <li>Amphendula, athi, Thina siyimbewu ka-Abraham; asizanga sibe sebukhobokeni nakubani; utsho ngani na wena ukuthi, Noba ngabakhululekileyo?</li>
      <li>Uwaphendule uYesu wathi, Inene, inene, ndithi kuni, Bonke abenza isono bangamakhoboka esono.</li>
      <li>Ikhoboka ke alihlali endlwini ngonaphakade; ngunyana ohlala ngonaphakade.</li>
      <li>Ngoko ukuba uNyana uthe wanikhulula, noba nikhululekile inene.</li>
      <li>Ndiyazi ukuba niyimbewu ka-Abraham; ke nifuna ukundibulala,  ngokuba ilizwi lam lingenakuhamba kuni.</li>
      <li>Mna ndithetha endikubonileyo kuBawo; nani ke nenza enikubonileyo kuyihlo.</li>
      <li>Aphendula athi kuye, Ubawo thina nguAbraham. Athi kuwo uYesu, Ukuba nibe ningabantwana baka-Abraham, ninge niyenza imisebenzi ka-Abraham.</li>
      <li>Kaloku ke, nifuna ukubulala mna, mntu unixelele inyaniso endayiva kuThixo; akakwenzanga oko uAbraham.</li>
      <li>Nina nenza imisebenzi yooyihlo. Athi ngoko kuye, Thina asizelwe ngabuhenyu, sinaBawo mnye, uThixo.</li>
      <li>Uthe ke uYesu kuwo, Ukuba uThixo ebenguYihlo, ninge nindithanda; kuba mna ndaphuma kuThixo, ndifikile ke; kuba andizanga ngokwam, nguye owandithumayo.</li>
      <li>Kungani na ukuba ningayiqondi intetho yam? Kungokuba ningenakuliva ilizwi lam.</li>
      <li>Nina ningaboyihlo uMtyholi, neenkanuko zoyihlo niyathanda ukuzenza. Yena waye esisibulala-mntu kwasekuqaleni; akemi enyanisweni, ngokuba akukho nyaniso kuye. Xa sukuba ethetha ubuxoki, uthetha okukokwakhe; ngokuba ulixoki, noyise wawo.</li>
      <li>Mna ke, ngokuba ndithetha inyaniso, anikholwa ndim.</li>
      <li>Ngubani na kuni ondohlwayayo ngenxa yesono? Ukuba ke ndithetha inyaniso, kungani na ukuba ningakholwa ndim?</li>
      <li>Lowo ungokaThixo, uyaweva amazwi kaThixo; ngenxa yoko aniweva nina, ngokuba ningengabakaThixo.</li>
      <li>Aphendula ngoko amaYuda, athi kuye, Asilungisi na thina ukuthi ungumSamariya wena, nokuthi unedemon?</li>
      <li>Waphendula uYesu wathi, Andinademon mna; ndibeka uBawo;  nina ke nibe nindihlaza.</li>
      <li>Mna ke andifuni luzuko lwam; ukho lowo ufunayo, ugwebayo.</li>
      <li>Inene, inene, ndithi kuni, Ukuba umntu uthe waligcina ilizwi lam, akasayi kuza abone kufa naphakade.</li>
      <li>Athi ngoko amaYuda kuye, Kukalokunje, siyazi ukuba unedemon. UAbraham wafa, nabo abaprofeti bafa, ube wena usithi,  Ukuba umntu uthe waligcina ilizwi lam, akasayi kuza eve kufa naphakade.</li>
      <li>Wena ungaba umkhulu yini na kunobawo wethu uAbraham, yena wafayo? Nabaprofeti bafa; uzenza bani na wena?</li>
      <li>Waphendula uYesu wathi, Ukuba mna ndithi ndizizukise, uzuko lwam alungebi nto; nguBawo ondizukisayo; enithi nina nguThixo wenu.</li>
      <li>Kanti ke animazanga, mna ke ndiyamazi. Ukuba ke ndithe andimazi, ndoba ndilixoki njengani; ndiyamazi, ndiligcinile nelizwi lakhe.</li>
      <li>UAbraham, uyihlo, wagcobela ukuwubona umhla wam; wawubona,  wavuya.</li>
      <li>Athi ngoko amaYuda kuye, Ungekabi naminyaka imashumi mahlanu nje, umbonile na uAbraham?</li>
      <li>Wathi kuwo uYesu, Inene, inene, ndithi kuni, Engekabikho uAbraham, mna ndikho kade.</li>
      <li>Ngoko achola amatye, ukuze amgibisele; wazimela ke uYesu,  waphuma etempileni, wacanda phakathi kwawo; wenjenjalo ukudlula.</li>
    </ol>
  </li>
  <li>
    <ol>
      <li>Uthe ke edlula, wabona umntu obe eyimfama kwasekuzalweni kwakhe.</li>
      <li>Bambuza ke abafundi bakhe, besithi, Rabhi, ngubani na owonayo, ngulo, ngabazali bakhe, sini na, ukuze azalwe eyimfama nje?</li>
      <li>Waphendula uYesu wathi, Akone lo, akone bazali bakhe; uzelwe eyimfama ukuze ibonakalaliselwe kuye imisebenzi kaThixo.</li>
      <li>Ndimelwe kukuyisebenza imisebenzi yowandithumayo,  kusesemini; kuza ubusuku, xa kungekho namnye unako ukusebenza.</li>
      <li>Xa ndisesehlabathini, ndilukhanyiselo lwehlabathi.</li>
      <li>Akuba etshilo, watshica emhlabeni, wenza udaka ngamathe,  wawaqaba amehlo emfama ngodaka olo.</li>
      <li>Wathi kuyo, Yiya kuhlamba echibini leSilowa (oko kukuthi ngentetho evakalayo, Thunyiwe). Yemka ngoko, yaya yahlamba,  yeza ibona.</li>
      <li>Baye ngoko abamelwane, nababembona ngaphambili ukuba uyimfama, besithi, Lo asinguye na obehleli engqiba?</li>
      <li>Abanye babesithi, Nguye lo; bambi ke bathi, ufana naye; yena ke wayesithi, Ndinguye.</li>
      <li>Babesithi ngoko kuye, Atheni na ukuvuleka amehlo akho?</li>
      <li>Waphendula yena wathi, Umntu ekuthiwa nguYesu wenze udaka,  waqaba amehlo am, wathi kum, Yiya echibini leSilowa, uhlambe;  ndiyile ke ndahlamba, ndabuya ndibona.</li>
      <li>Bathi ngoko kuye, Uphi na yena? Athi, Andazi.</li>
      <li>Bamzisa kubaFarisi lowo ubefudula eyimfama.</li>
      <li>Ke kaloku yaye iyisabatha, oko uYesu wenza udaka, wawavula amehlo akhe.</li>
      <li>Babuya ngoko ke bambuza nabaFarisi, ukuba utheni na ukuba abuye abone. Wathi ke yena kubo, Ubeke udaka emehlweni am,  ndaza ndahlamba; ndiyabona ke.</li>
      <li>Babesithi ngoko abathile bakubaFarisi, Lo mntu asingowakwaThixo, ngokuba isabatha akayigcini. Babesithi abanye, Angathini na umntu ongumoni ukwenza imiqondiso engakanana? Bathi qheke kubini.</li>
      <li>Babuya bathi kwimfama, Uthini na wena ngaye, ewavulile nje amehlo akho? Uthe ke yena, Ungumprofeti.</li>
      <li>Akakholwa ngoko amaYuda ngaye, ukuba ebeyimfama, wabuye wabona, ada abiza abazali balowo ubuye wabona.</li>
      <li>Aza ababuza esithi, Lo ngunyana wenu na, enithi nina wazalwa eyimfama? Phofu ubona ngani na ngoku?</li>
      <li>Abazali bakhe bawaphendula bathi, Siyazi ukuba lo ngunyana wethu, kwanokuba ke wazalwa eyimfama;</li>
      <li>le nto ke abonayo ngoku asazi, novule amehlo akhe, asimazi thina; uselemkhulu yena, buzani kuye, wozithethela.</li>
      <li>Batsho abazali bakhe, ngokuba babesoyika amaYuda; kuba amaYuda abeselenqophisene ngokuthi, Ukuba uthe umntu wamvuma ukuba nguKristu, aze akhutshwe esikhungwini.</li>
      <li>Kungenxa yoko abazali bakhe bathi, Uselemkhulu, buzani kuye.</li>
      <li>Ambiza ngoko okwesibini umntu obeyimfama, athi kuye, Zukisa uThixo; siyazi thina ukuba lo mntu ungumoni.</li>
      <li>Uphendule ngoko yena, wathi, Ukuba ungumoni, andazi; ndazi nto-nye, eyokuba ndibe ndiyimfama nje, ngoku ndiyabona.</li>
      <li>Abuye ke athi kuye, Wenze ntoni na kuwe? utheni na ukuwavula amehlo akho?</li>
      <li>Wawaphendula wathi, Sendinixelele, naza aneva; nithandelani na ukubuya nive? Nani ningaba nithanda ukuba ngabafundi bakhe na?</li>
      <li>Amtshabhisa ngoko athi, Nguwe umfundi wakhe; ke thina singabafundi bakaMoses.</li>
      <li>Siyazi thina, ukuba uThixo uthethile kuMoses; lo yena asimazi apho avela khona.</li>
      <li>Waphendula umntu lowo, wathi kuwo, Nasi apha isimanga,  ukuthi nina ningazi apho avela khona; ukanti uwavulile amehlo am.</li>
      <li>Siyazi ke ukuba uThixo akabeva aboni; kodwa ukuba umntu uthi amhlonele uThixo, akwenze ukuthanda kwakhe, uyamva lowo.</li>
      <li>Kwasephakadeni akuzanga kuviwe ukuba umntu wakha wavula amehlo ozelwe eyimfama.</li>
      <li>Ukuba lo ebengenguye owakwaThixo, ebengenakwenza nto.</li>
      <li>Aphendula athi kuye, Wena wazalelwa ezonweni kanye;  ufundisa thina na wena? Amkhuphela ngaphandle.</li>
      <li>Weva uYesu ukuba amkhuphele ngaphandle. Uthe akumfumana wathi kuye, Wena uyakholwa na kuNyana kaThixo?</li>
      <li>Uphendule yena wathi, Ongubani na, Nkosi, ukuze ndikholwe kuye?</li>
      <li>Uthe ke uYesu kuye, Umbonile; nguye lo uthetha nawe.</li>
      <li>Wathi ke yena, Ndiyakholwa, Nkosi. Waza waqubuda kuye.</li>
      <li>Wathi uYesu, Mna ndizele ugwebo kweli hlabathi, ukuze abangaboniyo babone, bathi ababonayo babe ziimfama.</li>
      <li>Baziva ezo nto abakubaFarisi ababenaye, bathi kuye, Singaba siziimfama nathi na?</li>
      <li>Uthe ke kubo uYesu, Ukuba beniziimfama, ngeningenasono;  kungoku nithi, Siyabona; ke ngoko isono senu sihleli.</li>
    </ol>
  </li>
  <li>
    <ol>
      <li>Inene, inene, ndithi kuni, Ongangeniyo ngalo isango ebuhlantini bezimvu, osuka akhwele ngandawo yimbi, lowo ulisela nesihange.</li>
      <li>Ke yena ongena ngalo isango ngumalusi wezimvu.</li>
      <li>Umgcini-sango uyamvulela lowo; zithi nezimvu zilive izwi lakhe azibize ezakhe izimvu ngamagama, azikhokelele phandle zona.</li>
      <li>Xa athe wazikhupha ezakhe izimvu, uhamba phambi kwazo,  zithi nezimvu zimlandele; ngokuba zilazi izwi lakhe.</li>
      <li>Ke owasemzini azingemlandeli; zosuka zimbaleke, ngokuba zingalazi izwi labasemzini.</li>
      <li>Lo mzekeliso wawuthetha kubo uYesu; ke bona abaziqondanga ukuba zizinto zini na ezo abezithetha kubo.</li>
      <li>Wabuya wathi ngoko kubo uYesu, Inene, inene, ndithi kuni,  Ndim isango lezimvu.</li>
      <li>Bonke abezayo ngaphambi kwam bangamasela nezihange; ke zona izimvu azibevanga.</li>
      <li>Ndim isango; ukuba umntu uthe wangena ngam, wosindiswa; uya kungena ephuma, afumane utyani.</li>
      <li>Isela alizi lingazele ukuze libe, lixhele, litshabalalise.  Mna ndizele ukuze babe nobomi, babe nabo ke ngokugqithiseleyo.</li>
      <li>Ndim umalusi olungileyo; umalusi olungileyo, ubomi bakhe ubuncamela izimvu.</li>
      <li>Ke yena ongumqeshwa, engengumalusi, ezingezizo ezakhe izimvu, uyibona ingcuka isiza, azishiye izimvu, abaleke, ize ingcuka izibambe, izichithachithe izimvu.</li>
      <li>Umqeshwa lo ke ubaleka ngokuba engumqeshwa,  engazikhathalele izimvu.</li>
      <li>Ndim umalusi olungileyo; ndiyazazi ezam, ndiyaziwa zezam.</li>
      <li>Njengokuba endazi uBawo, nam ndiyamazi uBawo, nobomi bam ndibuncamela izimvu.</li>
      <li>Ndinazo nezinye izimvu, ezingezizo ezobu buhlanti; nazo ezo ndimelwe kukuza nazo; zaye ziya kuliva izwi lam, zibe mhlambi mnye, nomalusi abe mnye.</li>
      <li>Ngenxa yoku uBawo uyandithanda; ngokuba mna ndibuncama ubomi bam, ukuze ndibuye ndibuthabathe.</li>
      <li>Akukho namnye ubuhluthayo kum, ndiyabuncama mna ngokwam;  ndinegunya lokubuncama, ndinegunya lokubuya ndibuthabathe; lo mthetho ndawamkela kuBawo.</li>
      <li>Abuya ngoko amaYuda athi qheke kubini ngenxa yala mazwi.</li>
      <li>Yayisithi ke into eninzi kuwo, Unedemon, uyageza; yini na ukuba nimphulaphule?</li>
      <li>Abanye babesithi, La mazwi asingawo awophethwe yidemon:  idemon ingaba inako yini na ukuvula amehlo emfama?</li>
      <li>Ke kaloku, kwabakho umthendeleko wokuhlaziywa kwetempile eYerusalem; kwaye kusebusika.</li>
      <li>Waye ehambahamba uYesu etempileni, evarandeni kaSolomon.</li>
      <li>Amngqonga ngoko amaYuda, athi kuye, Koda kube nini na usiphongomisile? Ukuba unguye uKristu, sixelele ngokuphandle.</li>
      <li>Wawaphendula uYesu wathi, Ndinixelele, noko anikholwa;  imisebenzi endiyenzayo mna egameni likaBawo, yona iyangqina ngam.</li>
      <li>Nina anikholwa; kuba aningabo abezimvu zam; njengoko ndanixelelayo.</li>
      <li>Ezam izimvu ziyaliva ilizwi lam, ndibe nam ndizazi,  zindilandela;</li>
      <li>mna ndizinika ubomi obungunaphakade; azisayi kutshabalala naphakade; akukho namnye uya kuzihlutha esandleni sam.</li>
      <li>UBawo, ondinike zona, ungaphezu kwabo bonke; akukho bani unako ukuzihlutha esandleni sikaBawo.</li>
      <li>Mna noBawo sibanye.</li>
      <li>Abuya ngoko amaYuda achola amatye ukuba amxulube.</li>
      <li>Wawaphendula uYesu wathi, Mininzi imisebenzi emihle endanibonisayo, ivela kuBawo; nindixuluba ngenxa yawuphi na umsebenzi kuyo?</li>
      <li>Amphendula amaYuda esithi, Asikuxulu beli msebenzi mhle,  sikuxuluba ngokuba unyelisa; nangokuba wena usithi, ungumntu nje, usuke uzenze uThixo.</li>
      <li>Uwaphendule uYesu wathi, Akubhaliwe na emthethweni wenu,  kwathiwa, Mna ndithe ningoothixo?</li>
      <li>Ukuba uthe bona bangoothixo, eleza kubo ilizwi likaThixo (sibe isibhalo singenakwaphulwa),</li>
      <li>nitsho na nina ngaye lowo uYise wamngcwalisayo, wamthuma ehlabathini, ukuthi, Uyanyelisa; ngokuba ndithe, NdinguNyana kaThixo?</li>
      <li>Ukuba andiyenzi imisebenzi kaBawo, musani ukukholwa ndim.</li>
      <li>Ke ukuba ndiyayenza, nokuba anikholwa ndim, kholwani yiyo yona imisebenzi; ukuze nazi, nikholwe, ukuba uBawo ukum, nam ndikuye.</li>
      <li>Abuya ngoko afuna ukumbamba; waphuluka ezandleni zawo.</li>
      <li>Wabuya wemka, waya phesheya kweYordan, kwindawo abebhaptizela kuyo uYohane kuqala; wahlala khona.</li>
      <li>Kweza babaninzi kuye, bathi, UYohane okunene akenzanga namnye umqondiso; kodwa ke zonke izinto, awazithethayo uYohane ngaye lo, zaziyinene.</li>
      <li>Bathi abaninzi bakholwa kuye khona apho.</li>
    </ol>
  </li>
  <li>
    <ol>
      <li>Ke kaloku, kwaye kusifa umntu othile, uLazaro waseBhetani,  umzi wakulooMariya, noMarta udade wabo.</li>
      <li>Yaye ke inguloo Mariya, wayithambisayo iNkosi ngamafutha aqholiweyo, wazisulayo iinyawo zayo ngeenwele zakhe, omnakwabo uLazaro wayesifa.</li>
      <li>Bathumela ngoko oodade babo kuye, besithi, Nkosi, uyabona,  lowo umthandayo uyafa.</li>
      <li>Evile ke uYesu wathi, Esi sifo asiyelele kufeni; singenxa yozuko lukaThixo, ukuze uNyana kaThixo azukiswe ngaso.</li>
      <li>Ke uYesu wayebathanda ooMarta nomsakwabo noLazaro.</li>
      <li>Uthe ngoko akuva ukuba uyafa, wakha okunene wahlala kuloo ndawo abekuyo iintsuku ezimbini.</li>
      <li>Waza emveni koko wathi kubo abafundi, Masibuye siye kwelakwaYuda.</li>
      <li>Bathi abafundi kuye, Rabhi, amaYuda ebefuna ngoku ukukuxuluba ngamatye nje, ubuya uye khona na?</li>
      <li>Waphendula uYesu wathi, Akalishumi elinamabini na amaxa emini? Ukuba umntu uthi ahambe emini, akakhubeki; ngokuba elubona ukhanyiselo lweli hlabathi.</li>
      <li>Ke ukuba umntu uthi ahambe ebusuku, uyakhubeka; ngokuba ukukhanya kungekho kuye.</li>
      <li>Wazithetha ezi zinto; aze emveni koko athi kubo, ULazaro,  umhlobo wethu, ulele; ndiyaya ukuba ndimvuse.</li>
      <li>Bathi ngoko abafundi bakhe, Nkosi, ukuba ulele, wosinda.</li>
      <li>Ke yena uYesu ubethetha ukufa kwakhe. Bona ke bebeba uthetha ngokulala ubuthongo.</li>
      <li>Wandula ngoku uYesu wathi kubo ngokungafihilisiyo, ULazaro ufile.</li>
      <li>Ndiyavuya ke ngenxa yenu, ukuba ndibe ndingekho khona,  ukuze nikholwe. Noko ke masiye kuye.</li>
      <li>Uthe ngoko uTomas, okuthiwa nguDidimo, kubafundi kunye naye, Masiye nathi, ukuze sife naye.</li>
      <li>Efikile ngoko uYesu, wafika eselesengcwabeni iintsuku zone.</li>
      <li>(Ke kaloku iBhetani ibikufuphi neYerusalem, umgama wayo uzizitadiya ezingathi zilishumi elinazihlanu.)</li>
      <li>Kwakufike abaninzi bakumaYuda, kwabo babenoMarta noMariya,  ukuze babakhuze ngaye umnakwabo.</li>
      <li>Akuva ngoko uMarta ukuba uYesu uyeza, wamhlangabeza; ke yena uMariya wahlala endlwini.</li>
      <li>Wathi ngoko uMarta kuYesu, Nkosi, ukuba ubulapha,  umnakwethu ange engafanga.</li>
      <li>Nangoku ndiyazi ukuba, ongathi ukucele kuThixo, oko wokunika uThixo.</li>
      <li>Athi kuye uYesu, Umnakwenu uya kubuya avuke.</li>
      <li>Athi uMarta kuye, Ndiyazi ukuba uya kubuya avuke eluvukweni, ngomhla wokugqibela.</li>
      <li>Wathi uYesu kuye, Ndim uvuko, ndim ubomi; lowo ukholwayo kum, nokuba ubethe wafa, wodla ubomi.</li>
      <li>Bonke abadla ubomi bekholwa kum, abasayi kufa naphakade;  uyakholwa na koko?</li>
      <li>Athi kuye, Ewe, Nkosi, mna ndiyakholwa ukuba wena unguye uKristu, uNyana kaThixo, lowo uzayo ehlabathini.</li>
      <li>Waza etshilo wemka, waya wabiza uMariya umsakwabo ngasese,  wathi, UMfundisi ukho, uyakubiza.</li>
      <li>Uthi yena, akuva oko, asuke kamsinya eze kuye.</li>
      <li>(Ke kaloku, uYesu ebengekangeni phakathi komzi;  wayesekuloo ndawo uMarta wamhlangabeza ekuyo.)</li>
      <li>Athe ngoko amaYuda abenaye endlwini emkhuza, akumbona uMariya, ukuba usuke kamsinya waphuma, amlandela esithi, Uya engcwabeni, ukuya kulila khona.</li>
      <li>UMariya ngoko, akufika apho uYesu ebekhona, akumbona, wawa ezinyaweni zakhe, esithi kuye, Nkosi, ukuba ubulapha, ange engafanga umnakwethu.</li>
      <li>Uthe ngoko uYesu, akumbona elila, namaYuda abeze naye elila, wafutheka, wakhathazeka.</li>
      <li>Wathi, Nimbeke phi na? Bathi kuye, Nkosi, yiza ubone.</li>
      <li>UYesu walila.</li>
      <li>Ayesithi ngoko amaYuda, Yabonani ke ukumthanda kwakhe!</li>
      <li>Ke abathile kuwo bathi, Ubengenako na lo, wawavulayo amehlo emfama, ukwenza ukuba nalo angafi?</li>
      <li>Abuye ke uYesu afutheke ngaphakathi kwakhe, eze engcwabeni. Laye ke lingumqolomba, kubekwe ilitye kuwo.</li>
      <li>Athi uYesu, Lisuseni ilitye. Athi kuye uMarta, udade wofileyo, Nkosi, uselenuka, kuba untsuku-ne efile.</li>
      <li>Athi uYesu kuye, Anditshongo na kuwe ukuthi, Ukuba uthe wakholwa, wolubona uzuko lukaThixo?</li>
      <li>Balisusa ngoko ilitye apho abelele khona ofileyo.  Wawaphakamisa ke amehlo uYesu, wakhangela phezulu, wathi, Bawo,  ndiyabulela kuwe kuba undivile.</li>
      <li>Mna ke bendisazi ukuba uhleli undiva; ke nditsho ngenxa yesihlwele esixhonteleyo, ukuze bakholwe ukuba wena wandithuma.</li>
      <li>Etshilo ke, wadanduluka ngezwi elikhulu, wathi, Lazaro,  phuma.</li>
      <li>Waphuma ofileyo, ebotshiwe iinyawo nezandla ngezithandelo,  nobuso bakhe bujikelwe ngeqhiya. Athi kubo uYesu, Mkhululeni,  nimyeke ahambe.</li>
      <li>Ithe ngoko into eninzi kumaYuda, ebize kuMariya,  yakuzibona izinto azenzileyo uYesu, yakholwa kuye.</li>
      <li>Ke abathile kuwo bemka baya kubaFarisi, babaxelela izinto azenzileyo uYesu.</li>
      <li>Bahlanganisa ngoko ababingeleli abakhulu nabaFarisi intlanganiso yamatyala, bathi, Senza ntoni na? Ngokuba lo mntu wenza imiqondiso emininzi.</li>
      <li>Ukuba sithe samyeka ngokunje, bonke baya kukholwa kuye;  athi ke amaRoma eze, athimbe indawo yethu, kwanohlanga lwethu.</li>
      <li>Ke kaloku omnye wabo, uKayafa, engumbingeleli omkhulu ngaloo mnyaka, wathi kubo, Anazi nto nina;</li>
      <li>kananjalo aniqondi ukuba kusilungele, ukuba kufe umntu abe mnye ngenza yabantu, ukuze lungatshabalali uhlanga luphela.</li>
      <li>Oku ke akakuthethanga kuphuma kuye; wathi, kuba ebengumbingeleli omkhulu ngaloo mnyaka, waprofeta ukuba uYesu uza kulufela uhlanga;</li>
      <li>kungabi ngenxa yohlanga olo lodwa, kube ngenxa yabantwana bakaThixo abalusali, ukuba abahlanganisele ndawonye.</li>
      <li>Kususela kuloo mini ngoko babhunga ukuba bambulale.</li>
      <li>Ngoko uYesu akabanga sahamba ekuhleni phakathi kwamaYuda;  wasuka wemka apho, waya ezweni elikufuphi nentlango, emzini ekuthiwa kukwaEfrayim; walibala khona apho nabafundi bakhe.</li>
      <li>Ke kaloku yayikufuphi ipasika yamaYuda; kwenyuka into eninzi iphuma kwelo zwe, yaya eYerusalem phambi kwayo ipasika,  ukuze izenze nyulu.</li>
      <li>Ayemfuna ngoko uYesu, ethetha odwa, emi etempileni,  esithi, Nithini na? akasayi kuza na emthendelekweni?</li>
      <li>Ke kaloku ababingeleli abakhulu nabaFarisi babewise umthetho wokuthi, ukuba umntu uthe wazi apho akhona, maze axele, ukuze bambambe.</li>
    </ol>
  </li>
  <li>
    <ol>
      <li>UYesu ngoko, kwiintsuku ezintandathu eziphambi kwayo ipasika, weza eBhetani, apho ebekhona uLazaro owayefile,  awamvusayo kwabafileyo.</li>
      <li>Ngoko bamenzela isidlo khona, waye uMarta elungiselela;  uLazaro ke ebengomnye wabo babehleli naye besidla.</li>
      <li>Wathabatha ke uMariya iponti yamafutha aqholiweyo enadusi engangxengelelweyo, exabiso, likhulu; wathambisa iinyawo zikaYesu, wazisula iinyawo zakhe ngeenwele zakhe; yazala ke indlu livumba lamafutha lawo aqholiweyo.</li>
      <li>Uthi ngoko omnye umfundi wakhe, uYuda Sikariyoti, okaSimon,  lowo ubeza kumngcatsha,</li>
      <li>Bekungani na ukuba la mafutha aqholiweyo angathengiswa ngeedenariyo ezimakhulu mathathu, kuphiwe amahlwempu?</li>
      <li>Watsho ke, kungengakuba ebekhathalele mahlwempu; watsho kuba ebelisela, inaye ingxowa, ziphathwa nguye izinto ezifakwa kuyo.</li>
      <li>Uthe ngoko uYesu, Myeke; uwalondolozele imini yokungcwatywa kwam.</li>
      <li>Kuba amahlwempu la nihleli ninawo; mna ke anihleli ninam.</li>
      <li>Yathi ngoko indimbane enkulu yakumaYuda yakwazi ukuba ulapho; yeza kungengenxa kaYesu yedwa, yeza ukuze ibone noLazaro, lowo wamvusayo kwabafileyo.</li>
      <li>Ke kaloku ababingeleli abakhulu babhunga ukuze bambulale noLazaro;</li>
      <li>ngokuba ngenxa yakhe abaninzi bamaYuda bemka, bakholwa kuye uYesu.</li>
      <li>Ngengomso indimbane enkulu, eyabe ize emthendelekweni,  yakuva ukuba uYesu uyeza eYerusalem,</li>
      <li>yathabatha amasebe esundu, yaphuma, yaya kumhlangabeza;  yadanduluka isithi, Hosana! makabongwe lowo uzayo egameni leNkosi, uKumkani kaSirayeli!</li>
      <li>UYesu, efumene ke iesilana, wahlala phezu kwalo,  njengokuba kubhaliwe kwathiwa,</li>
      <li>Musa ukoyika, ntombi Ziyon; nanko ukumkani wakho esiza,  ehleli phezu kwethole le-esile.</li>
      <li>Ezi zinto ke abaziqondanga abafundi bakhe ukuqala; bathi kodwa, akuba ezukisiwe uYesu, bandula ukukhumbula ukuba ezi zinto zaye zibhaliwe ngaye, nokuba bazenza ezi zinto kuye.</li>
      <li>Yaye ingqina ngoko indimbane leyo, ibe inaye oko wambizayo uLazaro ukuba aphume engcwabeni, wamvusa kwabafileyo.</li>
      <li>Ngenxa yoko indimbane yamhlangabeza; ngokuba yayivile ukuba uwenzile lo mqondiso.</li>
      <li>Bathe ngoko abaFarisi phakathi kwabo, Niyabona na kodwa ukuba anincedi lutho? Yabonani, ulandelwa lilizwe lonke.</li>
      <li>Ke kaloku, kwakukho amaGrike athile kwababenyukile, beze kunqula emthendelekweni.</li>
      <li>Wona ngoko eza kuFilipu waseBhetesayida yelaseGalili,  acela kuye, esithi, Nkosi, singa singabona uYesu.</li>
      <li>Ufika uFilipu axelele uAndreya; bathi kanjalo ooAndreya noFilipu baxelele uYesu.</li>
      <li>Wabaphendula ke uYesu esithi, Lifikile ilixa lokuba uNyana woMntu azukiswe.</li>
      <li>Inene, inene, ndithi kuni, Ukuba ukhozo lwengqolowa oluwe emhlabeni aluthanga lufe, lona luhlala lungabi nto; ke ukuba luthe lwafa, luthwala isiqhamo esininzi.</li>
      <li>Lowo uwuthandayo umphefumlo wakhe, wolahlekelwa nguwo;  lowo uwuthiyayo umphefumlo wakhe kweli hlabathi,  wowulondolozela ubomi obungunaphakade.</li>
      <li>Ukuba ubani uthi andikhonze, makandilandele; apho ndikhona mna, woba khona apho nondikhonzayo; ukuba umntu uthi andikhonze, uBawo wombeka.</li>
      <li>Kukalokunje umphefumlo wam ukhathazekile, mandithini na?  Bawo, ndisindise kweli lixa. Hayi, ndizele khona oku kweli lixa.</li>
      <li>Bawo, lizukise igama lakho. Kweza ngoko izwi liphuma ezulwini, lisithi, Ndilizukisile, ndiya kubuya ndilizukise.</li>
      <li>Isihlwele ngoko esasimi seva, sathi, Liyaduduma. Abanye bathi, Kuthethe isithunywa sezulu kuye.</li>
      <li>Waphendula uYesu wathi, Eli lizwi alibangakho ngenxa yam;  libekho ngenxa yenu.</li>
      <li>Kungoku ukugwetywa kwalo eli hlabathi; kungoku umphathi walo eli hlabathi aya kukhutshelwa phandle.</li>
      <li>Mna ke, ukuba ndithe ndaphakanyiswa emhlabeni, ndiya kubatsalela bonke kum.</li>
      <li>(Wayesitsho ke, eqondisa ukuba kukufa kuni na abeza kufa ngako.)</li>
      <li>Samphendula isihlwele sathi, Thina sivile emthethweni,  ukuba uKristu yena uhlala ngonaphakade; utsho ngani na wena ukuthi, UNyana woMntu umelwe kukuthi aphakanyiswe? Ungubani na lo Nyana woMntu?</li>
      <li>Uthe ngoko uYesu kubo, Liselilifutshane ixesha lokuba ukhanyiso lube nani. Hambani, nisenalo nje ukhanyiso, ukuze ubumnyama bunganiqubuli; lowo uhamba ebumnyameni, akazi apho aya khona.</li>
      <li>Nisenalo nje ukhanyiso, kholwani kulo ukhanyiso, ukuze nibe ngabokhanyiso. Wazithetha uYesu ezi zinto, wemka,  wabazimela.</li>
      <li>Ke kaloku, nakuba wayenze imiqondiso engaka phambi kwabo,  abakholwanga kuye;</li>
      <li>ukuze ilizwi likaIsaya umprofeti lizaliseke, awalithethayo esithi, Nkosi, ngubani na okholiweyo ludaba lwethu? Nengalo yeNkosi ityhileke kubani na?</li>
      <li>Ngenxa yoku babengenako ukukholwa, ngokuba uIsaya ubuya athi,</li>
      <li>Uwamfamekisile amehlo abo, Uyiqaqadekisile nentliziyo yabo, Hleze babone ngamehlo, baqiqe ngentliziyo, Bajike,  Ndibaphilise.</li>
      <li>Ezi zinto wazithetha uIsaya, oko wabubonayo ubuqaqawuli bakhe, wathetha ngaye.</li>
      <li>Noko ke nakubo abaphathi into eninzi yakholwa kuye; kodwa ngenxa yabaFarisi yayingavumi ngamlomo, hleze ikhutshwe esikhungwini;</li>
      <li>kuba babethanda uzuko oluvela ebantwini, ngaphezu kozuko oluvela kuThixo.</li>
      <li>Ke yena uYesu wadanduluka wathi, Lowo ukholwayo kum,  akakholwa kum, ukholwa kulowo wandithumayo.</li>
      <li>Lowo undibonayo, ubona owandithumayo.</li>
      <li>Mna, lukhanyiso, ndifikile ehlabathini, ukuze bonke abakholwayo kum bangahlali ebumnyameni.</li>
      <li>Nokuba umntu uthe weva amazwi la am, akakholwa, mna andimgwebi; kuba andize kuligweba ihlabathi, ndize kulisindisa ihlabathi.</li>
      <li>Lowo undigibayo, angawamkeli amazwi am, unaye omgwebayo;  ilizwi endilithethileyo, lilo eliya kumgweba ngomhla wokugqibela.</li>
      <li>Ngokuba mna andithethanga okuphuma kum; owandithumayo,  uBawo ngokwakhe, nguye owandiwisela umthetho wokuba ndithini na, nokuba ndithethe ntoni na.</li>
      <li>Ndiyazi nokwazi ukuba umthetho wakhe lowo bubomi obungunaphakade. Ngoko izinto endizithethayo mna, njengoko uBawo andixeleleyo, ndenjenjalo ukuzithetha.</li>
    </ol>
  </li>
  <li>
    <ol>
      <li>Ke kaloku, phambi komthendeleko wepasika, esazi uYesu ukuba lifikile ilixa lokuba anduluke kweli hlabathi, aye kuYise,  ebathandile abakhe abasehlabathini, wabathanda kwada kwasekupheleni.</li>
      <li>Kwakubakho isidlo sangokuhlwa (akubon ukuba uMtyholi selekufakile entliziyweni kaYuda Sikariyoti, okaSimon, ukuba amngcatshe),</li>
      <li>esazi uYesu ukuba uYise uzinikele zonke izinto ezandleni zakhe, nokuba waphuma kuThixo, esiya kuThixo:</li>
      <li>usuka esidlweni, azibeke phantsi iingubo zakhe, athabathe itawuli abhinqe;</li>
      <li>aze agalele amanzi esityeni sokuhlambela, aqale ukuzihlamba iinyawo zabafundi, nokuzisula ngetawuli abeyibhinqile.</li>
      <li>Uza ke kuSimon Petros; athi yena kuye, Nkosi, zihlanjwe nguwe na iinyawo zam?</li>
      <li>Waphendula uYesu, wathi kuye, Endikwenzayo mna akukwazi wena okwangoku; kodwa wokuqonda kamva.</li>
      <li>Athi uPetros kuye, Akusayi kuzihlamba iinyawo zam,  naphakade. Umphendule UYesu, wathi, Ukuba andithanga ndikuhlambe, akunasabelo nam.</li>
      <li>Athi uSimon Petros kuye, Nkosi, mazingabi ziinyawo zam zodwa, mazibe zizandla nentloko.</li>
      <li>Uthi uYesu kuye, Kulowo uhlanjiweyo akusafuneki nto,  selikukuhlanjwa kweenyawo zodwa; uhlambulukile kwaphela; nani ke nihlambulukile, kodwa aninjalo nonke.</li>
      <li>Kuba ebemazi lowo umnikelayo; ngenxa yoko wathi,  Anihlambulukile nonke.</li>
      <li>Ngoko, xeshikweni ebezihlambile iinyawo zabo, wazithabatha iingubo zakhe, wabuya wahlala phantsi, wathi kubo, Niyayazi na into endiyenzileyo kuni?</li>
      <li>Nina ukundibiza nithi ndinguMfundisi, nithi ndiyiNkosi;  niyalungisa ukutsho, kuba kunjalo.</li>
      <li>Ngoko ke, ukuba ndizihlambile iinyawo zenu mna,  ndiyiNkosi, ndinguMfundisi, nani nifanele ukuhlambana iinyawo.</li>
      <li>Kuba ndininike umzekelo, ukuze nani nenze, njengoko ndenze ngako mna kuni.</li>
      <li>Inene, inene, ndithi kuni, Akukho mkhonzi umkhulu kunenkosi yakhe, namthunywa umkhulu kunalowo umthumileyo.</li>
      <li>Ukuba niyazazi ezi zinto, ninoyolo ukuba nithi nizenze.</li>
      <li>Andithethi ngani, nonke; ndiyabazi abo mna ndibanyulileyo;  oko kwenzeke ukuze isibhalo sizaliseke, esithi, Lowo udla isonka nam, undiphakamisele isithende sakhe.</li>
      <li>Ndiqala kwangoku ukunixelela kungekehli, ukuze, xa kuthe kwehla, nikholwe ukuba ndinguye.</li>
      <li>Inene, inene, ndithi kuni, Lowo wamkela endithe ndamthuma,  wamkela mna; lowo wamkela mna ke, wamkela owandithumayo.</li>
      <li>Ezithethile uYesu ezi zinto, wakhathazeka emoyeni wakhe,  wangqina wathi, Inene, inene, ndithi kuni, omnye kuni aba uya kundingcatsha.</li>
      <li>Baye ngoko abafundi bekhangelana, bethingaza ukuba uthetha bani na.</li>
      <li>Ke kaloku, bekwayame esifubeni sikaYesu omnye umfundi wakhe, obethandwa nguYesu.</li>
      <li>Unqwala ngoko uSimon Petros kulowo, ukuba abuze ukuba angaba uthetha bani na.</li>
      <li>Ayamile ke yena esifubeni sikaYesu, uthi kuye, Nkosi,  nguwuphi na?</li>
      <li>Uphendule uYesu wathi, Ngulowo ndiya kumnika mna iqhekeza,  ndakuba ndilithe nkxu. Akulithi nkxu iqhekeza, walinika uYuda Sikariyoti, okaSimon.</li>
      <li>Waza emveni kweqhekeza elo, wangena uSathana kuye lowo.  Uthi ngoko uYesu kuye, Okwenzayo, kwenze kamsinya.</li>
      <li>Ke kaloku, bekungekho namnye, kwababehleli naye esithebeni, ubesazi ukuba utsho ngani na kuye.</li>
      <li>Kuba abathile, ekubeni ingxowa ibikuYuda, bebeba uYesu uthi kuye, Thenga ezo zinto sizifunela umthendeleko; mhlawumbi uthi makawanike into amahlwempu.</li>
      <li>Elithabathile ngoko yena iqhekeza, waphuma kwaoko; kwaye ke kusebusuku.</li>
      <li>Xeshikweni ngoko aphumileyo, uthi uYesu, Kukalokunje,  uNyana woMntu uzukisiwe, naye uThixo uzukisiwe kuye.</li>
      <li>Ukuba ke uThixo uzukisiwe kuye, noThixo uya kumzukisa kuye ngokwakhe, waye eya kumzukisa kwangoku.</li>
      <li>Bantwana bam, liselilifutshane ixesha lokuba ndibe nani.  Niya kundifuna; njengoko sendithe kumaYuda, Apho ndiya khona mna, aninako ukufika nina: nditsho nakuni ngoku.</li>
      <li>Ndiniwisela umthetho omtsha, wokuba nithandane, njengoko ndinithandileyo nina, ukuze nani nithandane.</li>
      <li>Ngayo le nto baya kwazi bonke, ukuba ningabafundi bam,  ukuba nithe nathandana.</li>
      <li>Wathi uSimon Petros kuye, Nkosi, uya ngaphi na wena?  Umphendule uYesu wathi, Apho ndiya khona, akunakundilandela kalokunje; wondilandela ke kamva.</li>
      <li>Uthi uPetros kuye, Nkosi, kungani na ukuba ndingabi nako ukukulandela ngoku? Ndiya kuwuncamela wena umphefumlo wam.</li>
      <li>Wamphendula uYesu wathi, Wowuncamela mna na umphefumlo wakho? Inene, inene, ndithi kuwe, Ayisayi kulila inkuku,  ungathanga undikhanyele kathathu.</li>
    </ol>
  </li>
  <li>
    <ol>
      <li>Intliziyo yenu mayingakhathazeki; kholwani kuThixo,  nikholwe nakum.</li>
      <li>Endlwini kaBawo zininzi iindawo zokuhlala; ukuba bekungenjalo, ngendanixelelayo. Ndiyemka, ndiya kunilungisela indawo;</li>
      <li>ukuba ke ndimkile ndaya kunilungisela indawo, ndiya kubuya ndize, ndinamkelele kum ngokwam; ukuze apho ndikhona mna, nibe khona nani.</li>
      <li>Apho ke ndiya khona mna niyakwazi, nendlela niyayazi.</li>
      <li>Uthi uTomas kuye, Nkosi, asazi apho uya khona; singathini na ke ukuyazi indlela?</li>
      <li>Uthi uYesu kuye, Ndim indlela, ndim inyaniso, ndim ubomi;  akukho namnye uzayo kuBawo, engezi ngam.</li>
      <li>Ukuba benindazile mna, ninge nimazile noBawo; ngoku ke niyamazi, nimbonile nokumbona.</li>
      <li>Athi uFilipu kuye, Nkosi, sibonise uYihlo, kosanelisa.</li>
      <li>Uthi uYesu kuye, Ndinaxesha lingakanana ndinani nje,  akukandazi na, Filipu? Lowo undibonileyo mna umbonile uBawo;  utsho ngani na ke wena ukuthi, Sibonise uYihlo?</li>
      <li>Akukholwa na ukuba mna ndikuye uBawo, abe ke uBawo ekum?  Amazwi endiwathethayo mna kuni, andiwathethi ephuma kum; uBawo ke ohleli kum, nguye oyenzayo imisebenzi le.</li>
      <li>Kholwani ndim, ukuba mna ndikuye uBawo, nokuba uBawo ukum;  okanye ke, kholwani ndim ngenxa yayo imisebenzi leyo.</li>
      <li>Inene, inene, ndithi kuni, Lowo ukholwayo kum, imisebenzi endiyenzayo mna, uya kuyenza naye yena; nemikhulu kunale uya kuyenza, ngokuba mna ndisiya kuye uBawo.</li>
      <li>Nento enithe nayicela egameni lam, ndoyenza yona, ukuze uYise azukiswe ngoNyana.</li>
      <li>Ukuba nithe nacela into ngegama lam, ndoyenza mna.</li>
      <li>Ukuba niyandithanda, yigcineni imithetho yam.</li>
      <li>Mna ndiya kucela kuBawo, aze aninike omnye uMthetheleli,  ukuze ahlale nani ngonaphakade:</li>
      <li>uMoya wenyaniso, lowo lingenako ihlabathi ukumamkela,  ngokuba lingamboni, lingamazi nokumazi. Nina ke niyamazi;  ngokuba uhleli nani, kanjalo uya kuba kuni.</li>
      <li>Andiyi kunishiya niziinkedama, ndiyeza kuni.</li>
      <li>Liselilifutshane ixesha, ukuze ihlabathi lingabi sandibona; ke nina niyandibona; ngokuba ndisidla ubomi mna,  nani niya kudla ubomi.</li>
      <li>Ngaloo mini niya kwazi nina ukuba ndikuye uBawo, nani nikum, nam ndikuni.</li>
      <li>Lowo unayo imithetho yam ayigcine, nguye ondithandayo;  lowo ke undithandayo, uya kuthandwa nguBawo; nam ndiya kumthanda, ndizibonakalalise kuye.</li>
      <li>Athi kuye uYuda (ingenguye uSikariyoti), Nkosi, kutheni na, le nto uza kuzibonakalalisa kuthi, ungazibonakalalisi kulo ihlabathi?</li>
      <li>Waphendula uYesu wathi kuye, Ukuba umntu uyandithanda,  woligcina ilizwi lam; wothi uBawo amthande, size kuye, sihlale naye.</li>
      <li>Lowo ungandithandiyo akawagcini amazwi am; ilizwi enilivayo asililo elam, lelikaBawo owandithumayo.</li>
      <li>Ezi zinto ndizithethile kuni ndisahleli nani.</li>
      <li>Ke uMthetheleli, uMoya oyiNgcwele, aya kumthuma uBawo egameni lam, yena uya kunifundisa zonke izinto, anikhumbuze zonke izinto endizithethe kuni.</li>
      <li>Ndishiya uxolo kuni; ndininika uxolo lwam; andininiki njengokunika kwehlabathi. Mayingakhathazeki intliziyo yenu,  mayingabi nabugwala.</li>
      <li>Nivile ukuba ndithe mna kuni, Ndiyemka, ndibuye ndize kuni. Ukuba benindithanda, ngenavuyayo kuba ndathi, Ndiya kuBawo; ngokuba uBawo mkhulu kunam.</li>
      <li>Ngoku ke ndinixelele kungekehli, ukuze, xa kuthe kwehla,  nikholwe.</li>
      <li>Andisayi kuba sathetha zinto zininzi nani; kuba esiza umphathi weli hlabathi, engenanto nam.</li>
      <li>Ke, ukuze liqonde ihlabathi ukuba ndiyamthanda uBawo,  ndenza njengoko uBawo andiwisele umthetho. Vukani, simke apha.</li>
    </ol>
  </li>
  <li>
    <ol>
      <li>Mna ndingumdiliya wenyaniso, umlimi wawo ke nguBawo.</li>
      <li>Amasebe onke akum angathwali siqhamo, uyawasusa; onke athwala isiqhamo uyawathena, ukuze athwale isiqhamo ngakumbi.</li>
      <li>Nina nisenihlambulukile, ngenxa yelizwi endilithethileyo kuni.</li>
      <li>Hlalani kum, mna ndihlale kuni. Njengokuba isebe lingenako ukuthwala isiqhamo ngokwalo, lingahlalanga emdiliyeni,  ngokunjalo aninako nani, ningahlalanga kum.</li>
      <li>Umdiliya ndim, nina ningamasebe; lowo uhleli kum, ndibe mna ndihleli kuye, yena uthwala isiqhamo esininzi; ngokuba,  ningekum, aninakwenza nto.</li>
      <li>Ukuba umntu uthe akahlala kum, ulahlelwa phandle njengesebe, ome; baze abantu bawabuthe, bawaphose emlilweni,  atshiswe.</li>
      <li>Ukuba nithe nahlala kum, namazwi am ahlala kuni, nocela into enisukuba niyithanda, niyenzelwe..</li>
      <li>Uzukiswa uBawo ngale nto, yokuba nithwale isiqhamo esininzi; niya kuba ngabam abafundi ke.</li>
      <li>Njengoko uBawo wandithandayo, nam ndanithanda; hlalani ke eluthandweni lwam.</li>
      <li>Ukuba nithi niyigcine imithetho yam, hlalani eluthandweni lwam; njengokuba mna ndayigcinayo imithetho kaBawo, ndahlala eluthandweni lwakhe.</li>
      <li>Ezi zinto ndizithethile kuni, ukuze uvuyo lwam luhlale kuni, luthi novuyo lwenu luzaliseke.</li>
      <li>Nguwo lo umthetho wam, wokuba nithandane, njengoko ndanithandayo nina.</li>
      <li>Akukho namnye unalo uthando olungaphezu kolu, lokuba ubomi bakhe abuncamele izihlobo zakhe.</li>
      <li>Nizizihlobo zam nina, ukuba nithi nikwenze konke endinimisela khona mna.</li>
      <li>Andisatsho ukuthi ningabakhonzi; ngokuba umkhonzi akakwazi okwenziwa yinkosi yakhe; mna ke ndithe nizizihlobo; ngokuba zonke izinto endaziva kuBawo, ndanazisa zona.</li>
      <li>Asinini enanyula mna; ndim owanyula nina, ndanimisela,  ukuze niye nithwale isiqhamo, nokuze isiqhamo senu sihlale;  ukuze oko enithe nakucela kuBawo egameni lam, nikunikwe.</li>
      <li>Ndiniwisela lo mthetho wokuba nithandane.</li>
      <li>Ukuba ihlabathi linithiyile, yazini ukuba lindithiye kuqala kunani.</li>
      <li>Ukuba beningabehlabathi, ihlabathi linge likuthanda okwalo; ke ngokuba ningengabehlabathi, ndaninyulayo mna kulo ihlabathi, ngenxa yoko linithiyile ihlabathi.</li>
      <li>Likhumbuleni ilizwi endalithethayo mna kuni, elithi,  Akukho mkhonzi umkhulu kunenkosi yakhe. Ukuba banditshutshisa mna, bonitshutshisa nani; ukuba ilizwi lam baligcina, nelenu boligcina.</li>
      <li>Ke ezi zinto zonke baya kuzenza kuni ngenxa yegama lam,  ngokuba bengamazi owandithumayo.</li>
      <li>Ukuba bendingezanga ndathetha kubo, ngebengabanga nasono;  ngoku abanasikhuselo sesono sabo.</li>
      <li>Lowo uthiye mna, uthiye noBawo.</li>
      <li>Ukuba bendingenzanga phakathi kwabo imisebenzi engenziwanga mntu wumbi, ngebengabanga nasono; kaloku ke babonile; noko bandithiyile mna noBawo.</li>
      <li>Kwenzeke ukuze lizaliseke ilizwi elibhaliweyo emthethweni wabo, elithi, Bandithiya kungekho sizathu.</li>
      <li>Kodwa xa athe wafika uMthetheleli, endiya kumthuma mna kuni evela kuBawo, uMoya wenyaniso ophuma kuBawo, yena wongqina ngam.</li>
      <li>Nani ke niyangqina, ngokuba beninam kwasekuqaleni.</li>
    </ol>
  </li>
  <li>
    <ol>
      <li>Ezi zinto ndizithethile kuni, ukuze ningakhutyekiswa.</li>
      <li>Baya kunigxotha esikhungwini; ewe, kuza ilixa lokuba bonke abanibulalayo, babe bona bakhonza uThixo.</li>
      <li>Ezo zinto baya kuzenza kuni, ngokuba bengamazanga uBawo kwanam.</li>
      <li>Ezi zinto ndizithethile kuni, ukuze, xa lithe lafika ilixa,  nizikhumbule ukuba mna ndandinixelele. Ezi zinto ke andinixelelanga kwasekuqaleni, ngokuba bendinani.</li>
      <li>Ngoku ke ndiyemka, ndiya kowandithumayo; akukho namnye kuni undibuzayo, athi, Uya phi na?</li>
      <li>Ngokuba ke ezi zinto ndizithethile kuni, iintlungu ziyizalisile intliziyo yenu.</li>
      <li>Noko ke mna ndinixelela inyaniso; kunilungele ukuba ndimke;  kuba, ndingemkanga, uMthetheleli akayi kuza kuni; ke, ndithe ndemka, ndiya kumthumela kuni.</li>
      <li>Efikile ke, uya kulohlwaya ihlabathi lidane, ngenxa yesono,  nangenxa yobulungisa, nangenxa yomgwebo;</li>
      <li>ngenxa yesono, ngokokuba bengakholwa kum;</li>
      <li>ngenxa yobulungisa, ngokokuba ndisiya kuBawo, ize ningabi sandibona;</li>
      <li>ngenxa yomgwebo, ngokokuba umphathi weli hlabathi egwetyiwe.</li>
      <li>Ndisenezinto ezininzi zokuthetha kuni, kodwa aninako ukuzithwala ngoku.</li>
      <li>Xa ke athe wafika yena uMoya wenyaniso, uya kunikhokelela kuyo yonke inyaniso; kuba engayi kuthetha okuphuma kuye, uya kuthetha izinto athe waziva, anibikele izinto ezizayo.</li>
      <li>Yena uya kundizukisa; ngokuba eya kwamkela kokukokwam, aze anibikele ke.</li>
      <li>Zonke ezo zinto anazo uBawo zezam; ngenxa yoko ndathi, uya kwamkela kokukokwam, aze anibikele.</li>
      <li>Selilixesha elifutshane, ize ningandiboni; kubuye kube lixesha elifutshane, nibuye nindibone, ngokuba mna ndiya kuBawo.</li>
      <li>Ithe ngoko inxenye yakubafundi bakhe phakathi kwayo,  Yintoni na le ayithethayo kuthi, athi, Liselilixesha elifutshane, nibuye ningandiboni; kubuye kube lixesha elifutshane, nize nindibone; nokuthi, Mna ndiya kuBawo?</li>
      <li>Babesithi ngoko, Yintoni na le ayithethayo, athi, Lixesha elifutshane? Asiyazi into ayithethayo.</li>
      <li>Wazi ngoko uYesu ukuba babethanda ukumbuza, wathi kubo,  Nibuzana ngale nto na, yokuba ndithe, Selilixesha elifutshane,  nize ningandiboni; kubuye kube lixesha elifutshane, nibuye nindibone?</li>
      <li>Inene, inene, ndithi kuni, niya kulila nihlahlambe, ke lona ihla bathi liya kuvuya; niya kuxhalaba nina, ke ukuxhalaba kwenu kuya kuba luvuyo.</li>
      <li>Umfazi xa aza kuzala, uyaxhalaba, ngokuba ilixa lakhe lifikile; xa athe ke wazala umntwana, akabi sayikhumbula loo mbandezelo, ngenxa yovuyo lokuba kuzelwe umntu ehlabathini.</li>
      <li>Nani ke ngoko nixhalabile ngokunje; kodwa ndobuya ndinibone; yaye iya kuvuya intliziyo yenu, novuyo lwenu akukho namnye uya kuluhlutha kuni.</li>
      <li>Nangaloo mini aniyi kundibuza nto. Inene, inene, ndithi kuni, Zonke izinto enithe nazicela kuBawo egameni lam,  woninika.</li>
      <li>Kude kwaba ngokunje, anikaceli nto egameni lam; celani,  niya kwamkela, ukuze uvuyo lwenu luzaliseke.</li>
      <li>Ezi zinto ndizithethile kuni ngokuntsonkotha; kuza ilixa endingasayi kuba sathetha kuni ngokuntsonkotha; ndiya kunibikela ngokusekuhleni ngaye uBawo.</li>
      <li>Ngaloo mini niya kucela egameni lam; anditsho kuni ukuthi,  ndiya kunicelela kuBawo;</li>
      <li>kuba uBawo ngokwakhe uyanithanda; ngokuba nina nindithandile, nakholwa ukuba mna ndaphuma kuThixo.</li>
      <li>Ndaphuma kuBawo, ndeza ehlabathini; ndibuya ndilishiye ihlabathi, ndiye kuBawo.</li>
      <li>Bathi kuye abafundi bakhe, Uyabona, ngoku uthetha ngokusekuhleni, akuthethi nto ngakuntsonkotha.</li>
      <li>Ngoku siyazi, ukuba uyazazi zonke izinto, akusafuneki kuwe ukuba ubani akubuze nto; ngaloo nto siyakholwa ukuba waphuma kuThixo.</li>
      <li>Wabaphendula uYesu wathi, Niyakholwa na ngoku?</li>
      <li>Yabonani, kuza ilixa, nakaloku lifikile, lokuba nichithwe,  elowo aye kowabo, nindishiye ndedwa; ukanti andindedwa, ngokuba uBawo unam.</li>
      <li>Ezi zinto ndizithethile kuni, ukuze nibe noxolo kum.  Ehlabathini niya kuba nembandezelo; yomelelani, mna ndiloyisile ihlabathi.</li>
    </ol>
  </li>
  <li>
    <ol>
      <li>Ezi zinto wazithetha uYesu, wawaphakamisa amehlo akhe wakhangela ezulwini, wathi, Bawo, lifikile ilixa; mzukise uNyana wakho, ukuze noNyana wakho akuzukise;</li>
      <li>njengokuba wamnika igunya kubantu bonke, ukuze bonke omnike bona, abanike ubomi obungunaphakade.</li>
      <li>Bubo ke obu ubomi obungunaphakade, ukuba mabakwazi, wena ukuphela koThixo oyinyaniso, naye uYesu Kristu omthumileyo.</li>
      <li>Mna ndikuzukisile emhlabeni, ndiwufezile umsebenzi obundinikile ukuba ndiwenze.</li>
      <li>Ndizukise ke ngoku, wena Bawo, kuwe ngokwakho, ngozuko ebendinalo kuwe, lingekabikho ihlabathi.</li>
      <li>Ndilibonakalisile igama lakho kubo abantu obundinike bona,  bephuma ehlabathini; babengabakho, wabanika mna; ilizwi lakho balibambile ke.</li>
      <li>Ngoku baqondile, ukuba zonke izinto ondinike zona zivela kuwe.</li>
      <li>Ngokuba amazwi ondinike wona, ndiwanike bona; bona bawathabatha, baqonda ngokwenyaniso ukuba ndaphuma kuwe;  bakholwa ukuba wena wandithuma.</li>
      <li>Mna ndicelela bona; andiceleli lona ihlabathi, ndicelela abo undinike bona; ngokuba bengabakho.</li>
      <li>Izinto zonke ezizezam zezakho, zibe ezakho zizezam;  ndizukisekile ke kubo.</li>
      <li>Andisekhona ehlabathini, ke bona basesehlabathini; mna ndiza kuwe. Bawo oyingcwele, balondolozele egameni lakho abo undinike bona, ukuze babe banye njengathi.</li>
      <li>Oko bendinabo ehlabathini mna, bendibalondolozele egameni lakho; owandinika bona ndibagcinile; akukho namnye kubo utshabaleleyo, ingenguye lowo wentshabalalo, ukuze isibhalo sizaliseke.</li>
      <li>Ngoku ke ndiza kuwe; nezi zinto ndizithetha ehlabathini,  ukuze babe nalo uvuyo lwam luzalisekile kubo.</li>
      <li>Mna ndibanike ilizwi lakho; laza ihlabathi labathiya,  ngokuba bengengabo abehlabathi, njengokuba nam ndingenguye owehlabathi.</li>
      <li>Andiceli ukuba ubasuse ehlabathini; ndicela ukuba ubagcine kuyo inkohlakalo.</li>
      <li>Abangabo abehlabathi, njengokuba nam ndingenguye owehlabathi.</li>
      <li>Bangcwalise ngayo inyaniso yakho; ilizwi lakho liyinyaniso.</li>
      <li>Njengokuba wandithuma ehlabathini, nam ndibathume bona ehlabathini.</li>
      <li>Ngenxa yabo ke ndiyazingcwalisa mna, ukuze nabo babe ngabangcwalisiweyo yinyaniso.</li>
      <li>Andiceleli ke aba bodwa, ndicelela nabo baya kukholwa kum ngelizwi labo;</li>
      <li>ukuze bonke babe banye; njengokuba wena, Bawo, ukum, mna ndikuwe, ukuze nabo babe banye kuthi; ukuze ihlabathi likholwe ukuba wena wandithuma.</li>
      <li>Uzuko owandinika lona, ndilunike bona; ukuze babe banye,  njengokuba thina sibanye;</li>
      <li>mna ndikubo, wena ukum, ukuze babe ngabazalisekileyo ntweni-nye; ukuze liqonde ihlabathi ukuba wena undithumile,  wabathanda, njengokuba wandithandayo nam.</li>
      <li>Bawo, ndithanda ukuba nabo abo undinike bona, babe nam,  apho ndikhona mna; ukuze balubone uzuko lwam owandinika lona;  ngokuba wandithanda kwaphambi kokusekwa kwehlabathi.</li>
      <li>Bawo olilungisa, ihlabathi lona alikwazanga, ke mna ndikwazile; naba bathe bazi ukuba wena undithumile;</li>
      <li>ndabazisa igama lakho, ndandiya kubazisa; ukuze uthando ondithande ngalo lube kubo, nam ndibe kubo.</li>
    </ol>
  </li>
  <li>
    <ol>
      <li>Akuzithetha uYesu ezi zinto, waphuma nabafundi bakhe, waya phesheya komlanjana oyiKidron, apho kwakukho umyezo, awangena kuwo yena nabafundi bakhe.</li>
      <li>NoYuda ke, lowo umngcatshayo, ubeyazi indawo leyo; kuba uYesu ubesakubutha futhi khona apho nabafundi bakhe.</li>
      <li>Athi ngoko uYuda, ethabathe ibutho lamasoldati namadindala kubabingeleli abakhulu nabaFarisi, eze khona enezikhanyiso nezibane neentonga.</li>
      <li>Ezazi ngoko uYesu zonke izinto ezimzelayo, waphuma, wathi kubo, Nifuna bani na?</li>
      <li>Bamphendula bathi, UYesu umNazarete. Athi kubo uYesu,  Ndinguye. Wabemi ke nabo uYuda, lowo umngcatshayo.</li>
      <li>Akutsho ngoko kubo ukuthi, Ndinguye, bahlehla, bawa emhlabeni.</li>
      <li>Wabuya ke wababuza esithi, Nifuna bani na? Bathi ke bona,  UYesu umNazarete.</li>
      <li>Waphendula uYesu wathi, Ndinixelele ukuba ndinguye; ukuba ngoko nifuna mna, bayekeni aba bemke;</li>
      <li>ukuze lizaliseke ilizwi awalithethayo elithi, Kwabo undinike bona, andilahlekwanga namnye.</li>
      <li>Uthe ngoko uSimon Petros, enekrele, walirhola, wamxabela umkhonzi wombingeleli omkhulu, wamnqamla indlebe yokunene; laye igama lomkhonzi lowo linguMalko.</li>
      <li>Uthe ngoko uYesu kuPetros, Lifake ikrele lakho esingxotyeni salo; indebe andinikileyo uBawo andisayi kuyisela na?</li>
      <li>Ibutho ngoko lamasoldati, nomthetheli-waka, namadindala amaYuda, bambamba uYesu, bambopha,</li>
      <li>bamrholela kuAnas kuqala; kuba wayengusomfazi kuKayafa,  obengumbingeleli omkhulu ngaloo mnyaka.</li>
      <li>Ke kaloku uKayafa wayengulowo wabhunga namaYuda ngokuthi,  Kuyinto elungileyo, ukuba umntu omnye atshabalale ngenxa yabantu.</li>
      <li>Ke kaloku uSimon Petros wayemlandela uYesu, naye omnye umfundi. Loo mfundi ke wayesazeka kumbingeleli omkhulu, wangena noYesu entendelezweni yombingeleli omkhulu.</li>
      <li>UPetros ke ubemi ngasesangweni ngaphandle. Waphuma ke omnye umfundi, lowo ubesazeka kumbingeleli omkhulu, wathetha nomgcini-sango, wamngenisa uPetros.</li>
      <li>Sithi ngoko isicakazana esingumgcini-sango kuPetros,  Ingaba nawe ungowabafundi balo mntu yini na? Athi yena,  Andinguye.</li>
      <li>Ke kaloku kwakumi khona abakhonzi namadindala bebase umlilo wamalahle, ngokuba bekubanda; bamana besotha, waye ke uPetros emi nabo esotha.</li>
      <li>Umbingeleli omkhulu ngoko wambuza uYesu ngabafundi bakhe,  nangayo imfundiso yakhe.</li>
      <li>Wamphendula uYesu wathi, Mna ndathetha ngokungafihlisiyo kulo ihlabathi; mna bendihleli ndifundisa endlwini yesikhungu nasetempileni, apho amaYuda ebesakubuthelana khona, evela kumacala onke; emfihlekweni andithethanga nto.</li>
      <li>Yini na ukuba ubuze kum? Buza kwabo bayivileyo into endayithetha kubo; uyabona, aba bayakwazi oko ndakuthethayo.</li>
      <li>Ke kaloku, akubon ukuba utshilo, elinye lamadindala,  elalimi khona, lammonxoza uYesu, lathi, Wenjenje na ukumphendula umbingeleli omkhulu?</li>
      <li>Waliphendula uYesu wathi, Ukuba ndithethe kakubi, ngqinela ububi obo; kodwa ukuba ndithethe kakuhle, undibethelani na?</li>
      <li>UAnas wamthumela ebotshiwe kuKayafa umbingeleli omkhulu.</li>
      <li>Ke kaloku uSimon Petros wayemi esotha; bathi ngoko kuye,  Ingaba nawe ungowabafundi bakhe yini na? Wakhanyela yena wathi,  Andinguye.</li>
      <li>Athi omnye umkhonzi wombingeleli omkhulu, osisalamane salowo uPetros wamnqamla indlebe, Andikubonanga mna Yini na emyezweni unaye?</li>
      <li>Wabuya ke wakhanyela uPetros. Yasuka yalila kwaoko inkuku.</li>
      <li>Bamsusa ngoko uYesu kuKayafa, bamsa kwindlu yerhuluneli;  bekukusasa ke oko; bona abangenanga endlwini yerhuluneli, ukuze bangadyobheki, ukuze bayidle ipasika.</li>
      <li>Waphuma ke uPilato waya kubo, wathi, Nimisa tyala lini na kuye lo mntu?</li>
      <li>Baphendula bathi kuye, Ukuba ebengenguye umenzi wobubi yena, singe singamnikelanga kuwe.</li>
      <li>Wathi ngoko uPilato kubo, Mthabatheni nina, nimgwebe ngesiko lenu. Athi ngoko amaYuda kuye, Akuvumelekile kuthi ukuba sibulale umntu;</li>
      <li>ukuze ilizwi likaYesu lizaliseke awalithethayo, eqondisa ukuba kukufa kuni na abeza kufa ngako.</li>
      <li>Wabuya ngoko wangena uPilato endlwini yerhuluneli, wambiza uYesu, wathi kuye, Wena unguye na uKumkani wamaYuda?</li>
      <li>Umphendule uYesu, wathi, Uyithetha le nto iphuma kuwe,  wayixelelwa ngabanye ngam, sini na?</li>
      <li>Waphendula uPilato wathi, Kanene, mna ndingumYuda na?  Luhlanga lwakowenu nababingeleli abakhulu abakunikeleyo kum;  wenze ntoni na?</li>
      <li>Waphendula uYesu wathi, Ubukumkani bam asibubo obeli hlabathi; ukuba bebububo obeli hlabathi ubukumkani bam,  amakhonza am ange ezama, ukuze ndinganikelwa kumaYuda; ngoku ke ubukumkani bam asibobalapha.</li>
      <li>Wathi ke uPilato kuye, Hina ke, ungukumkani na wena?  Waphendula uYesu wathi, Nawe uthi ndingukumkani Mna ndizalelwe oku; ndizele oku ehlabathini, ukuze ndiyingqinele inyaniso.  Bonke abangabenyaniso bayaliva ilizwi lam.</li>
      <li>Athi uPilato kuye, Yintoni na yona inyaniso? Akuba etshilo, wabuya waphuma waya kumaYuda, athi kuwo, Mna andifumani nalinye ityala kuye.</li>
      <li>Ke kaloku ninesiko lokuba ndinikhululele abe mnye ngepasika; ninga ke ndinganikhululela uKumkani wamaYuda na?</li>
      <li>Babuya ngoko bonke bankqangaza, besithi, Mayingabi ngulo,  mayibe nguBharabhas. Waye ke uBharabhas lo esisihange.</li>
    </ol>
  </li>
  <li>
    <ol>
      <li>Waza ngoko uPilato wamthabatha uYesu, wamtyakatya.</li>
      <li>Amasoldati, eluke isithsaba ngameva, asibeka phezu kwentloko yakhe, amthi wambu ngengubo ebomvu,</li>
      <li>amana esithi, Aa! Kumkani wamaYuda! ammonxoza.</li>
      <li>Wabuya ngoko waphuma phandle uPilato; athi kubo, Yabonani,  ndimzisa phandle kuni, ukuze nazi ukuba andifumani nalinye ityala kuye.</li>
      <li>Waphuma phandle ngoko uYesu, enxibe isithsaba sameva nengubo ebomvu; athi uPilato kubo, Nanko umntu.</li>
      <li>Bathe ngoko, bakumbona ababingeleli abakhulu namadindala,  bankqangaza, besithi, Mbethelele emnqamlezweni! Mbethelele emnqamlezweni! Athi kubo uPilato, Mthabatheni nina,  nimbethelele emnqamlezweni; kuba mna andifumani tyala kuye.</li>
      <li>Amphendula amaYuda athi, Thina sinomthetho; ngomthetho wethu ke ufanele ukufa, ngokuba ezenze uNyana kaThixo.</li>
      <li>Uthe ngoko uPilato, akuliva elo lizwi, woyika ngakumbi.</li>
      <li>Wabuya wangena endlwini yerhuluneli, wathi kuYesu,  Ungowaphi na wena? Ke uYesu akamphendulanga.</li>
      <li>Athi ngoko uPilato kuye, Akuthethi na kum? Akwazi na ukuba ndinegunya lokukubethelela emnqamlezweni, nokuba ndinegunya lokukukhulula?</li>
      <li>Uphendule uYesu wathi, Unge ungenagunya nakanye kum, ukuba ubungalinikwanga livela phezulu; ngenxa yoko, ondinikeleyo kuwe unesono esikhulu ngakumbi.</li>
      <li>Ngenxa yoko wayefuna uPilato ukumkhulula; kodwa amaYuda ayenkqangaza esithi, Ukuba uthe wamkhulula lo, akusihlobo sikaKesare; bonke abazenza ukumkani bachasa uKesare.</li>
      <li>Elivile ngoko uPilato eli lizwi, wamzisa phandle uYesu,  wahlala esihlalweni sokugweba kwindawo ekuthiwa, siSandlalo saMatye; ke ngesiHebhere yiGabhata.</li>
      <li>Ke kaloku kwakuyimini yokulungiselela ipasika, ilixa ke ngathi lilelesithandathu; athi kumaYuda, Nanko uKumkani wenu!</li>
      <li>Ke wona ankqangaza esithi, Susa, susa, mbethelele emnqamlezweni! Athi uPilato kuwo, Ndimbethelele emnqamlezweni na uKumkani wenu? Baphendula ababingeleli abakhulu bathi, Thina asinakumkani ungenguye uKesare.</li>
      <li>Wandula ngoko ukumnikela kubo, ukuze abethelelwe emnqamlezweni.</li>
      <li>Bamthabatha ke uYesu, bemka naye. Ethwele umnqamlezo wakhe, waphuma waya endaweni ekuthiwa, yeyokakayi, ekuthiwa ngesiHebhere yiGologota,</li>
      <li>apho bambethelela khona emnqamlezweni, nabanye naye abangabambi bebabini, ngeenxa zombini, uYesu ke ephakathi.</li>
      <li>Ke kaloku uPilato wabhala nombhalo, wawubeka phezu komnqamlezo. Kwaye ke kubhaliwe kwathiwa: uYesu waseNazarete,  uKumkani wamaYuda.</li>
      <li>Loo mbhalo ngoko into eninzi yamaYuda yawulesa; ngokuba indawo, uYesu awayebethelelwe kuyo emnqamlezweni, yayikufuphi nomzi; kwaye ke kubhaliwe ngesiHebhere, nangesiGrike,  nangesiRoma.</li>
      <li>Babesithi ngoko kuPilato ababingeleli abakhulu bamaYuda,  Musa ukubhala uthi, UKumkani wamaYuda; bhala uthi, Wathi yena,  NdinguKumkani wamaYuda.</li>
      <li>Waphendula uPilato wathi, Endikubhalileyo ndikubhalile.</li>
      <li>Athe ngoko amasoldati, xa abembethelele emnqamlezweni uYesu, azithabatha iingubo zakhe, enza izabelo ezine, laelo isoldati lanesabelo; kwanengubo yangaphantsi. Ke kaloku, ingubo yangaphantsi yabe ingenamthungo; yayilukiwe iphela, ithabathele phezulu.</li>
      <li>Atshono ngoko ukuthi, Masingayikrazuli, masiqashise ngayo ukuba yoba yekabani na; ukuze isibhalo sizaliseke esithi,  Babelana ngeengubo zam, Benza amaqashiso ngesambatho sam.  Amasoldati ke ngoko azenza ezi zinto.</li>
      <li>Kwakumi ke ngasemnqamlezweni kaYesu unina, nomsakwabo bonina, uMariya umkaKleyopa, noMariya waseMagadala.</li>
      <li>UYesu ngoko, akumbona unina, naye umfundi abemthanda emi khona, uthi kuye unina, Mfazi, nanko unyana wakho!</li>
      <li>Andule athi kumfundi lowo, Nanko unyoko! Wathi kwakwelo lixa, umfundi lowo wamthabatha, wamsa kwikhaya lakhe.</li>
      <li>Emveni koko, uYesu, esazi ukuba zonke izinto sezifezekile,  ukuze sifezeke isibhalo, wathi, Ndinxaniwe.</li>
      <li>Bekumi ke isitya sizele yiviniga; bazalisa ke bona imfunxa ngeviniga; bayibeka phezu kwehisope, bayisa emlonyeni wakhe.</li>
      <li>Xa ngoko uYesu wabeyamkele iviniga, wathi, Kugqityiwe!  Wathoba intloko, wawunikela umoya wakhe.</li>
      <li>AmaYuda ngoko, ukuze imizimba ingahlali emnqamlezweni ngesabatha, ekubeni yayiyimini yokulungiselela isabatha (kuba loo sabatha ibingumhla omkhulu), acela kuPilato ukuba imilenze yabo yaphulwe, basuswe.</li>
      <li>Eza ngoko amasoldati, ayaphula okunene imilenze yowokuqala, neyomnye obebethelelwe emnqamlezweni naye.</li>
      <li>Kodwa akufika kuYesu, akubona ukuba uselefile, akayaphula imilenze yakhe.</li>
      <li>Lesuka elinye isoldati lamhlaba ngomkhonto ecaleni; kwaoko kwaphuma igazi namanzi.</li>
      <li>Nalowo ubonileyo ungqinile, nobungqina bakhe buyinyaniso;  naye yena uyazi ukuba uthetha inyaniso, ukuze nani nikholwe.</li>
      <li>Kuba zenzeka ezi zinto, ukuze isibhalo sizaliseke esithi,  Akuyi kutyunyuzwa thambo lakhe.</li>
      <li>Kanjalo nesinye isibhalo sithi, Baya kukhangela kulowo bamhlabileyo.</li>
      <li>Ke kaloku emveni koko, uYosefu waseArimati (engumfundi kaYesu, ke enguye ngokufihlakeleyo ngenxa yokoyika amaYuda),  wacela kuPilato, ukuba awususe umzimba kaYesu. Waza uPilato wavuma; weza ke wawususa umzimba kaYesu.</li>
      <li>Kwafika ke noNikodemo (lowo wezayo kuYesu ebusuku ekuqaleni), ephethe impithikezo yemore nekhala, ngathi iziiponti ezilikhulu ngobunzima.</li>
      <li>Bawuthabatha ke umzimba kaYesu, bawubopha ngezisongelo zelinen, ndawonye nobulawu, njengoko kulisiko lokungcwaba kumaYuda.</li>
      <li>Ke kaloku, bekukho kuloo ndawo abebethelelwe kuyo emnqamlezweni umyezo; nasemyezweni apho bekukho ingcwaba elitsha, ekungazanga kubekwe mntu kulo.</li>
      <li>UYesu ngoko bambeka khona apho, ngenxa yemini yokulungiselela kwamaYuda; ngokuba ingcwaba belikufuphi.</li>
    </ol>
  </li>
  <li>
    <ol>
      <li>Ke kaloku, ngolokuqala usuku lweveki, kuza engcwabeni uMariya waseMagadala kusasa, kusentsundu, alibone ilitye lisusiwe engcwabeni.</li>
      <li>Agidime ngoko, eze kuSimon Petros nakomnye umfundi, lowo ubethandwa nguYesu, athi kubo, Bayisusile iNkosi engcwabeni;  asazi nalapho bayibeke khona.</li>
      <li>Waphuma ngoko uPetros nomnye umfundi lowo, besiya engcwabeni.</li>
      <li>Ke kaloku baye begidima bona bobabini kunye; waza omnye umfundi lowo wamshiya ngamendu uPetros, wafika kuqala engcwabeni.</li>
      <li>Uthi akuqondela, azibone izisongelo zelinen abesongelwe kuzo zizodwa; akangenanga ke noko.</li>
      <li>Afike ngoko uSimon Petros emlandela, angene engcwabeni,  azibone izisongelo zelinen abesongelwe kuzo zizodwa;</li>
      <li>neqhiya ebisentlokweni yakhe, ingadibene neelinen abesongelwe kuzo, isongiwe yodwa ndaweni ithile.</li>
      <li>Wandula ngoko wangena nomnye umfundi, lowo ubefike kuqala engcwabeni, wabona, wakholwa;</li>
      <li>kuba babengekasazi isibhalo esithi, umelwe kukuthi avuke kwabafileyo.</li>
      <li>Babuya ngoko abafundi bagoduka.</li>
      <li>Ke kaloku uMariya ebemi ngaphandle ngasengcwabeni, elila;  xa ke ebelila, waqondela engcwabeni.</li>
      <li>Wabona izithunywa zezulu ezibini, zam bethe ezimhlophe,  zihleli; esinye ngasentloko, esinye ngasezinyaweni, apho wawulele khona umzimba kaYesu.</li>
      <li>Zithi zona kuye, Mfazi, ulilelani na? Athi kuzo;  Bayisusile iNkosi yam; andazi apho bayibeke khona.</li>
      <li>Akutsho wajika, wambona uYesu emi; wayengazi ke ukuba nguYesu.</li>
      <li>Athi uYesu kuye, Mfazi, ulilelani na? ufuna bani na? Yena,  esiba ngumgcini-myezo, uthi kuye, Nkosi, ukuba umsusile apha,  ndixelele apho umbeke khona; mna ndiye kumthabatha.</li>
      <li>Athi uYesu kuye, Mariya! Wajika yena wathi kuye, Rabhoni!  (oku kukuthi, Mfundisi).</li>
      <li>Uthi uYesu kuye, Ungandichukumisi; kuba andikanyuki ndiye kuBawo; ke yiya kubazalwana bam, uthi kubo, Ndiyenyuka, ndiya kuBawo, kuYihlo; kuThixo wam, kuThixo wenu.</li>
      <li>Afike uMariya waseMagadala, ababikele abafundi ukuba uyibonile iNkosi; yathetha ezi zinto kuye.</li>
      <li>Kwakuhlwa ngoko, ngolokuqala usuku lweveki, zakubon ukuba iingcango zivaliwe, apho babehlanganisene khona abafundi,  ngenxa yokoyika amaYuda, wafika uYesu wema phakathi, wathi kubo, Uxolo malube nani. Akutsho, wababonisa izandla necala lakhe.</li>
      <li>Bavuya ngoko abafundi bakuyibona iNkosi.</li>
      <li>Waphinda ngoko uYesu wathi kubo, Uxolo malube nani;  njengokuba uBawo endithumile mna, nam ndiyanithuma nina.</li>
      <li>Akutsho wabaphefumlela, wathi kubo, Yamkelani uMoya oyiNgcwele;</li>
      <li>abazono nithe nazixolela, bazixolelwe; nabazono nithe nazibamba, zibambekile.</li>
      <li>Ke kaloku uTomas, omnye kwabalishumi elinababini, okuthiwa nguDidimo, wayengenabo oko wafikayo uYesu.</li>
      <li>Babesithi ngoko kuye abanye abafundi, Siyibonile iNkosi.  Wathi ke yena kubo, Ukuba andithanga ndilibone inxeba lezikhonkwane ezandleni zayo, ndiwufake umnwe wam enxebeni lezikhonkwane, ndisifake isandla sam ecaleni layo, andisayi kukholwa.</li>
      <li>Baye emveni kweentsuku ezisibhozo bekwangaphakathi abafundi bakhe; wayenabo noTomas. Afike uYesu, zakubon ukuba zivaliwe iingcango, eme phakathi, athi, Uxolo malube nani.</li>
      <li>Andule athi kuTomas, Ethe apha umnwe wakho, uzibone izandla zam; ethe isandla sakho, usifake ecaleni lam; musa ukuba ngongakholwayo, yiba ngokholwayo.</li>
      <li>Uphendule uTomas, wathi kuye, Nkosi yam, Thixo wam!</li>
      <li>Athi uYesu kuye, Ngokuba undibonile, Tomas, ukholiwe.  Banoyolo abo bangabonanga, bakholwa noko.</li>
      <li>Mininzi ke okunene neminye imiqondiso awayenzayo uYesu emehlweni abafundi bakhe, engabhalwanga kuyo le ncwadi;</li>
      <li>kodwa le ibhalelwe ukuze nikholwe ukuba uYesu unguye uKristu, uNyana kaThixo, nokuze nithi, nikholwa, nibe nabo ubomi egameni lakhe.</li>
    </ol>
  </li>
  <li>
    <ol>
      <li>Emva koko waphinda uYesu wazibonakalalisa kubafundi ngaselwandle lwaseTibheriya. Wenjenje ke ukuzibonakalalisa.</li>
      <li>Babendawonye uSimon Petros, noTomas okuthiwa nguDidimo,  noNataniyeli waseKana yelaseGalili, nabakaZebhedi, nabanye kubafundi bakhe bebabini.</li>
      <li>Athi uSimon Petros kubo, Ndiya kubambisa iintlanzi. Bathi kuye, Nathi siyaya nawe. Baphuma bangena emkhombeni kwaoko.  Ngobo busuku ababamba nto.</li>
      <li>Ke kaloku, kwakuba sekusile, wema uYesu elunxwemeni; noko abafundi bebengazi ukuba nguYesu.</li>
      <li>Athi ngoko uYesu kubo, Bantwana, aninanto idliwayo na?  Bamphendula bathi, Hayi.</li>
      <li>Wathi ke yena kubo, Wuphoseni umnatha ngecala lasekunene lomkhombe, nofumana. Baphosa ke; ababa saba nako ukuwutsala,  ngenxa yenkitha yeentlanzi.</li>
      <li>Athi ngoko loo mfundi ubethandwa nguYesu kuPetros, YiNkosi.  Uthe ngoko uSimon Petros, akuva ukuba yiNkosi, wabhinqa ingubo yokwaleka (kuba ebeze), waziphosa elwandle.</li>
      <li>Ke kaloku abanye abafundi beza ngomkhonjana (kuba bebengemgama emhlabeni, ngathi bebekubhite zimakhulu mabini),  bewuzizilizisa umnatha weentlanzi.</li>
      <li>Bathi ngoko, bakuwelela emhlabeni, babona umlilo wamalahle ukhona, nentlanzi ikuwo, nesonka.</li>
      <li>Athi uYesu kubo, Zisani kwezo ntlanzi nizibambise ngokunje.</li>
      <li>Wangena emkhombeni uSimon Petros, wawutsalela emhlabeni umnatha, uzele ziintlanzi ezinkulu, zilikhulu elinamanci mahlanu anantathu; nakuba bezingako njalo, awujacekanga umnatha.</li>
      <li>Athi uYesu kubo, Yizani nomule. Akubangakho namnye ke kubafundi waba nabuganga bakumbuza esithi, Ungubani na? besazi nje ukuba yiyo iNkosi.</li>
      <li>Uza ke uYesu, asithabathe isonka, abanike, ayenjenjalo nentlanzi.</li>
      <li>Oku sekukokwesithathu ezibonakalalisa uYesu kubafundi bakhe, evukile kwabafileyo.</li>
      <li>Bathi ke bakomula, athi uYesu kuSimon Petros, Simon kaYona, uyandithanda na ngaphezu kwaba? Athi kuye, Ewe, Nkosi,  uyazi wena ukuba ndiyakuthanda. Athi kuye, Dlisa amatakane am.</li>
      <li>Aphinde athi kuye okwesibini, Simon kaYona, uyandithanda na? Athi kuye, Ewe, Nkosi, uyazi wena ukuba ndiyakuthanda. Athi kuye, Yalusa izimvu zam.</li>
      <li>Athi kuye okwesithathu, Simon kaYona, uyandithanda na?  Waba buhlungu uPetros, kuba ethe kuye okwesithathu,  Uyandithanda na? Wathi kuye, Nkosi, uyazazi izinto zonke wena;  uyaqonda wena ukuba ndiyakuthanda. Athi uYesu kuye, Dlisa izimvu zam.</li>
      <li>Inene, inene, ndithi kuwe, Oko ubusemtsha ubuzibhinqisa ngokwakho, uhambe apho uthanda khona; kodwa xa uthe waluphala,  uya kuzolula izandla zakho, ubhinqiswe ngomnye, akuse apho ungathandiyo.</li>
      <li>Wakutsho ke oku, eqondisa ukuba kukufa kuni na abeya kuzukisa uThixo ngako. Akutsho wathi kuye, Ndilandele.</li>
      <li>Ejikile ke uPetros, ubone umfundi obethandwa nguYesu elandela: lowo wayayame esifubeni sakhe esidlweni, wathi,  Nkosi, ngubani na okunikelayo?</li>
      <li>UPetros akumbona lowo, uthi kuYesu, Nkosi, lo woba yini na?</li>
      <li>Athi uYesu kuye, Ukuba ndithi ndithande ukuba yena ahlale ndide ndifike, iyini na loo nto kuwe? Landela mna wena.</li>
      <li>Laphuma ngoko eli lizwi, laya kubazalwana, ukuba loo mfundi akayi kufa. Waye uYesu engatshongo kuye ukuthi, Akayi kufa; wathi, Ukuba ndithi ndithande ukuba yena ahlale ndide ndifike, iyini na loo nto kuwe?</li>
      <li>Nguye lo umfundi ongqinayo ngezi zinto, wazibhala ezi zinto; kanjalo siyazi ukuba ubungqina bakhe buyinene.</li>
      <li>Kukho ke nezinye izinto ezininzi awazenzayo uYesu;  ezingathi zithe zabhalwa ngazinye, ndithi nehlabathi eli alingezibambi iincwadi ezo zingabhalwayo. Amen.</li>
    </ol>
  </li>
</ol>