<ol>
  <li>
    <ol>
      <li>Ekuqalekeni uThixo wadala amazulu nehlabathi.</li>
      <li>Ke ehlabathini kwakusenyanyeni, kuselubala; kwakumnyama phezu kwamanzi enzonzobila. UMoya kaThixo wafukama phezu kwamanzi lawo.</li>
      <li>Wathi uThixo, Makubekho ukukhanya. Kwabakho ke ukukhanya.</li>
      <li>Wakubona ke uThixo ukukhanya ukuba kulungile, wahlula uThixo phakathi kokukhanya nobumnyama.</li>
      <li>Wathi uThixo ukukhanya yimini, wathi ubumnyama bubusuku.  Kwahlwa, kwasa: yangumhla wokuqala.</li>
      <li>Wathi uThixo, Makubekho isibhakabhaka phakathi kwawo amanzi,  sibe ngumahlulo wokwahlula amanzi kumanzi.</li>
      <li>Wasenza uThixo isibhakabhaka, wawahlula amanzi angaphantsi kwesibhakabhaka kuwo amanzi angaphezu kwesibhakabhaka. Kwaba njalo.</li>
      <li>Wathi uThixo isibhakabhaka ngamazulu. Kwahlwa, kwasa:  yangumhla wesibini.</li>
      <li>Wathi uThixo, Amanzi angaphantsi kwamazulu makahlanganiselwe ndaweni-nye, kubonakale okomileyo. Kwaba njalo.</li>
      <li>Wathi uThixo okomileyo ngumhlaba, wathi intlanganisela yamanzi ziilwandle. Wabona uThixo ukuba kulungile.</li>
      <li>Wathi uThixo, Umhlaba mawuphume uhlaza, imifuno evelisa imbewu, imithi yeziqhamo, eyenza iziqhamo ngohlobo lwayo,  embewu ikuyo, emhlabeni. Kwaba njalo.</li>
      <li>Umhlaba waphuma uhlaza, nemifuno evelisa imbewu ngohlobo lwayo, nemithi eyenza iziqhamo, embewu ikuyo, ngohlobo lwayo.  Wabona uThixo ukuba kulungile.</li>
      <li>Kwahlwa kwasa: yangumhla wesithathu.</li>
      <li>Wathi uThixo, Makubekho izikhanyiso esibhakabhakeni samazulu, zibe ngumahlulo wokwahlula imini kubusuku; zibe zezemiqondiso, zibe zezamaxesha amisiweyo, zibe zezemihla neminyaka;</li>
      <li>mazibe zizikhanyiso esibhakabhakeni samazulu, zikhanyise ehlabathini. Kwaba njalo.</li>
      <li>Wenza uThixo izikhanyiso ezikhulu zazibini, esona sikhulu isikhanyiso ukuba silawule imini, esona sincinane isikhanyiso ukuba silawule ubusuku; wenza neenkwenkwezi.</li>
      <li>Wazibeka uThixo esibhakabhakeni samazulu, ukuba zikhanyise ehlabathini, zilawule imini nobusuku,</li>
      <li>zahlule ukukhanya kubumnyama. Wabona uThixo ukuba kulungile.</li>
      <li>Kwahlwa, kwasa: yangumhla wesine.</li>
      <li>Wathi uThixo, Amanzi la makanyakazele inyakanyaka,  imiphefumlo ephilileyo; zithi neentaka ziphaphazele ehlabathini, esibhakabhakeni sezulu.</li>
      <li>Wadala uThixo oominenga mikhulu, nayo yonke imiphefumlo ephilileyo enambuzelayo, awanyakazela ngayo amanzi ngohlobo lwayo, neentaka zonke ezinamaphiko ngohlobo lwazo. Wabona uThixo ukuba kulungile.</li>
      <li>Wazisikelela uThixo, esithi, Qhamani, nande, niwazalise amanzi aselwandle; zithi iintaka zande ehlabathini.</li>
      <li>Kwahlwa, kwasa: yangumhla wesihlanu.</li>
      <li>Wathi uThixo, Umhlaba mawuphume imiphefumlo ephilileyo ngohlobo lwayo: izinto ezizitho zine, nezinambuzane, nezinto eziphilileyo zomhlaba ngohlobo lwazo. Kwaba njalo.</li>
      <li>Wenza uThixo izinto eziphilileyo zomhlaba ngohlobo lwazo,  nezinto ezizitho zine ngohlobo lwazo, nazo zonke izinambuzane zomhlaba ngohlobo lwazo. Wabona uThixo ukuba kulungile.</li>
      <li>Wathi uThixo, Masenze umntu ngokomfanekiselo wethu ngokufana nathi. Mababe nobukhosi ezintlanzini zolwandle,  nasezintakeni zezulu, nasezintweni ezizitho zine, nasemhlabeni wonke, nasezinambuzaneni zonke ezinambuzela emhlabeni.</li>
      <li>Wamdala ke uThixo umntu ngokomfanekiselo wakhe; wamdala ngokomfanekiselo kaThixo; wadala indoda nenkazana.</li>
      <li>Wabasikelela uThixo, wathi kubo uThixo, Qhamani, nande,  niwuzalise umhlaba niweyise; nibe nobukhosi ezintlanzini zolwandle, nasezintakeni zezulu, nasezintweni zonke eziphilileyo ezinambuzelayo emhlabeni.</li>
      <li>Wathi uThixo, Yabonani, ndininikile yonke imifuno evelisa imbewu, esemhlabeni wonke, nayo yonke imithi eneziqhamo zemithi evelisa imbewu: yoba kukudla kuni.</li>
      <li>Nezinto zonke eziphilileyo zomhlaba, neentaka zonke zezulu,  nezinambuzane zonke ezisemhlabeni, ezinomphefumlo ophilileyo,  ndizinike yonke imifuno eluhlaza ukuba ibe kukudla. Kwaba njalo.</li>
      <li>Wakubona uThixo konke akwenzileyo, nanko, kulungile kunene.  Kwahlwa, kwasa: yangumhla wesithandathu.</li>
    </ol>
  </li>
  <li>
    <ol>
      <li>Agqitywa ke amazulu nehlabathi, nawo wonke umkhosi wezo zinto.</li>
      <li>Wawugqiba ke uThixo ngomhla wesixhenxe umsebenzi wakhe awawenzayo; waphumla ngomhla wesixhenxe kuwo wonke umsebenzi wakhe awawenzayo.</li>
      <li>Wawusikelela uThixo umhla wesixhenxe, wawungcwalisa; ngokuba waphumla ngawo kuwo wonke umsebenzi wakhe awawudalayo uThixo,  wawenza.</li>
      <li>Yiyo le ke inzala yamazulu nehlabathi ekudalweni kwezo zinto, mini wenza uYehova uThixo ihlabathi namazulu,</li>
      <li>onke amatyholo asendle engekaveli emhlabeni, nayo yonke imifuno yasendle ingekantshuli; kuba uYehova uThixo ebengekanisi mvula emhlabeni; kwaye kungekho mntu wokuwusebenza umhlaba.</li>
      <li>Kwaye kunyuka inkungu iphuma ehlabathini, yawunyakamisa wonke umhlaba.</li>
      <li>UYehova uThixo wambumba umntu ngothuli lwasemhlabeni,  waphefumlela emathatheni akhe impefumlo yobomi; umntu ke waba ngumphefumlo ophilileyo.</li>
      <li>UYehova uThixo watyala umyezo e-Eden ngasempumalanga;  wambeka khona umntu abembumbile.</li>
      <li>UYehova uThixo wantshulisa emhlabeni yonke imithi enqwenelekayo ngokukhangeleka, nelungele ukudliwa; nomthi wobomi emyezweni phakathi, nomthi wokwazi okulungileyo nokubi.</li>
      <li>Kwaphuma umlambo e-Eden wokuwunyakamisa umyezo; wahluka apho, waba ziimbaxa ezine.</li>
      <li>Igama lowokuqala yiPishon; nguwo lowo ujikeleze lonke ilizwe laseHavila, apho ikhona igolide.</li>
      <li>Igolide yelo lizwe intle, ikhona ibhedolaki nelitye lebherilo.</li>
      <li>Igama lowesibini umlambo yiGihon; nguwo lowo ujikeleze lonke ilizwe lakwaKushi.</li>
      <li>Igama lowesithathu umlambo yiHidekele; nguwo lowo uya phambi kwelakwa-Asiriya. Owesine umlambo ngumEfrati.</li>
      <li>UYehova uThixo wamthabatha umntu, wambeka emyezweni we-Eden, ukuba awusebenze, awugcine.</li>
      <li>UYehova uThixo wamwisela umthetho umntu, esithi, Yonke imithi yomyezo ungayidla uyidle;</li>
      <li>ke wona umthi wokwazi okulungileyo nokubi uze ungawudli;  kuba mhlana uthe wawudla, uya kufa.</li>
      <li>Wathi uYehova uThixo, Akulungile ukuba umntu abe yedwa,  ndiya kumenzela umncedi onguwabo.</li>
      <li>UYehova uThixo wabumba ngomhlaba zonke izinto eziphilileyo zasendle, nazo zonke iintaka zezulu, wazisa kuye uAdam ukubona ukuba wothini na ukuzibiza, ukuze oko azibize ngako uAdam zonke izinto eziphilileyo, ibe ligama lazo elo.</li>
      <li>Wazithiya amagama uAdam zonke izinto ezizitho zine,  neentaka zasezulwini, nazo zonke izinto eziphilileyo zasendle;  ke uAdam akafunyanelwanga mncedi unguwabo.</li>
      <li>UYehova uThixo wawisa ubuthongo obukhulu phezu koAdam,  walala. Wathabatha lwalunye ezimbanjeni zakhe, wavingca ngenyama esikhundleni salo.</li>
      <li>UYehova uThixo walwakha ubambo abeluthabathe kuAdam, lwaba ngumfazi; wamzisa kuAdam.</li>
      <li>Wathi uAdam, Eli ke ngoku lithambo lasemathanjeni am,  yinyama yasenyameni yam; lo yena ukubizwa kothiwa ngumfazi,  ngokuba ethatyathwe endodeni.</li>
      <li>Ngenxa yoko indoda yomshiya uyise nonina, inamathele kumkayo, babe nyama-nye ke.</li>
      <li>Baye bobabini behamba ze, umntu lowo nomkakhe,  bengenazintloni.</li>
    </ol>
  </li>
  <li>
    <ol>
      <li>Ke kaloku inyoka yaye inobuqhophololo ngaphezu kwazo zonke izinto eziphilileyo zasendle, abezenzile uYehova uThixo. Yathi kumfazi Utshilo na okunene uThixo ukuthi, Ze ningadli kuyo yonke imithi yomyezo?</li>
      <li>Wathi umfazi kwinyoka, Eziqhameni zemithi yomyezo singadla;</li>
      <li>ke eziqhameni zomthi osemyezweni phakathi, uthe uThixo, Ze ningadli kuzo; ze ningazichukumisi, hleze nife.</li>
      <li>Yathi inyoka kumfazi, Anisayi kufa:</li>
      <li>kuba esazi uThixo ukuba, mhlana nithe nadla kuzo, oqabuka amehlo enu, nibe njengoThixo, nazi okulungileyo nokubi.</li>
      <li>Wabona umfazi ukuba umthi ulungele ukudliwa, nokuba uyakhanukeka emehlweni, ingumthi onqwenelekela ukuqiqisa,  wathabatha eziqhameni zawo, wadla; wanika nendoda yakhe inaye,  yadla.</li>
      <li>Aqabuka amehlo abo bobabini, bazi ukuba bahamba ze; bathunga amagqabi omkhiwane, bazenzela imibhinqo.</li>
      <li>Basiva isandi sikaYehova uThixo, ehamba emyezweni empepheni yasemini; basuka bazimela uAdam nomkakhe ebusweni bukaYehova uThixo, phakathi kwemithi yomyezo.</li>
      <li>UYehova uThixo wambiza uAdam, wathi kuye, Uphi na?</li>
      <li>Wathi yena, Ndive isandi sakho emyezweni, ndasuka ndoyika,  ngokuba ndihamba ze; ndazimela.</li>
      <li>Wathi, Uxelelwe ngubani na, ukuba uhamba ze? Udlile na kuwo umthi, endakuwisela umthetho ngawo, ndathi, Uze ungadli kuwo?</li>
      <li>Wathi uAdam, Umfazi owandinikayo ukuba abe nam, nguye ondinikileyo kuwo umthi, ndadla ke.</li>
      <li>Wathi uYehova uThixo kumfazi, Yintoni na le nto uyenzileyo?  Wathi umfazi, Inyoka indilukuhlile, ndadla ke.</li>
      <li>Wathi uYehova uThixo kwinyoka, Ngokuba uyenzile le nto,  uqalekisiwe wena ngaphezu kwezinto zonke ezizitho zine, neento zonke eziphilileyo zasendle; uya kuhamba ngesisu, udle uthuli,  yonke imihla yobomi bakho.</li>
      <li>Ndiya kumisa ubutshaba phakathi kwakho nomfazi, naphakathi kwembewu yakho nembewu yakhe; yona iya kukutyumza intloko, wena uya kuyityumza isithende.</li>
      <li>Wathi kumfazi, Ndiya kukwandisa kakhulu ukubulaleka kwakho ekumitheni, uzale abantwana unembulaleko; inkanuko yakho ibe sendodeni yakho, ikulawule yona.</li>
      <li>KuAdam wathi, Ngokuba uphulaphule izwi lomkakho, wadla kuwo umthi endakuwisela umthetho ngawo, ndathi, Uze ungadli kuwo,  uqalekisiwe umhlaba ngenxa yakho; uya kudla kuwo ubulaleka,  yonke imihla yobomi bakho.</li>
      <li>Uya kukuntshulela imithana enameva neenkunzane, udle umfuno wasendle.</li>
      <li>Uya kudla ukudla kokubila kobuso bakho, ude ubuyele emhlabeni kobuso bakho, ude ubuyele emhlabeni, kuba uthatyathwe kuwo; ngokuba uluthuli, uya kubuyela kwaseluthulini.</li>
      <li>UAdam walibiza igama lomkakhe ngokuthi nguEva, ngokuba yena engunina wabaphilileyo bonke.</li>
      <li>UYehova uThixo wabenzela iingubo zezintsu uAdam nomkakhe,  wabambathisa.</li>
      <li>Wathi uYehova uThixo, Yabonani, umntu usuke waba njengomnye wethu, ukwazi okulungileyo nokubi; hleze ke olule isandla sakhe, athabathe nakuwo umthi wobomi, adle, aphile ngonaphakade:</li>
      <li>uYehova uThixo wamndulula emyezweni we-Eden, ukuba asebenze umhlaba abethatyathwe kuwo.</li>
      <li>Wamgxotha ke umntu; wamisa ngasempumalanga kuwo umyezo we-Eden iikerubhi, nelangatye lekrele elijikajikayo lokugcina indlela eya emthini wobomi.</li>
    </ol>
  </li>
  <li>
    <ol>
      <li>Ke kaloku uAdam wamazi uEva umkakhe; wamitha wazala uKayin,  wathi, Ndizuze indoda ngoYehova.</li>
      <li>Waphinda wazala umninawa wakhe, uAbheli; uAbheli waba ngumalusi wezimvu, uKayin waba ngumsebenzi womhlaba.</li>
      <li>Kwathi ekupheleni kwamihla ithile, uKayin wathabatha eziqhameni zomhlaba, wazisa umnikelo kuYehova.</li>
      <li>UAbheli wazisa naye, ethabathe kumazibulo ezimvu zakhe,  kwezinamanqatha. Waza uYehova wambheka uAbheli nomnikelo wakhe.</li>
      <li>Akambheka uKayin nomnikelo wakhe. Waqumba kunene uKayin,  basangana ubuso bakhe.</li>
      <li>Wathi uYehova kuKayin, Yini na ukuba uqumbe, yini na ukuba busangane ubuso bakhe?</li>
      <li>Ukuba uthe walungisa, abuyi kuswabuluka ubuso yini na? Ukuba uthe akwalungisa, isono sibuthumile ngasesangweni, singxamele wena; ke wena, silawule.</li>
      <li>Wathetha uKayin noAbheli umninawa wakhe, kwathi besendle,  wesuka uKayin wamvunukela uAbheli umninawa wakhe, wambulala.</li>
      <li>Wathi uYehova kuKayin, Uphi na uAbheli, umninawa wakho?  Wathi yena, Andazi; ndingumgcini womninawa wam, yini na?</li>
      <li>Wathi, Wenze ntoni na? Izwi legazi lomninawa wakho liyakhala emhlabeni kum.</li>
      <li>Ngoko uqalekisiwe emhlabeni, owakhamise umlomo wawo ukuba ulithabathe igazi lomninawa wakho esandleni sakho.</li>
      <li>Xenikweni uwusebenzayo umhlaba, awusayi kuphinda ukunike amandla awo; uya kubhadula uphalaphale ehlabathini.</li>
      <li>Wathi uKayin kuYehova, ityala lam likhulu ngokungenakuthwalwa.</li>
      <li>Yabona, undigxdothile namhla phezu komhlaba; ndiya kusithela nasebusweni bakho, ndibhadule ndiphalaphale ehlabathini bathi bonke abantu abandifumanayo bandibulale.</li>
      <li>Wathi uYehova kuye, xa kunjalo, bonke ababulala uKayin kophindezelwa kubo kasixhenxe. UYehova wammisela uKayin umqondiso, ukuze bonke abamfumanayo bangamsiki.</li>
      <li>Waphuma uKayin, wemka ebusweni bukaYehova; wahlala ezweni lakwaKuphalaphala phambi kwe-Eden.</li>
      <li>UKayin wamazi umkakhe, wamitha, wazala uEnoki. Wakha umzi,  wawuthiya loo mzi ngegama lonyana wakhe uEnoki.</li>
      <li>UEnoki wazalelwa uIradi; uIradi wazala uMehuyaheli;  uMehuyaheli wazala uMetusaheli; uMetusaheli wazala uLameki.</li>
      <li>ULameki wazeka abafazi ababini; igama lomnye belinguAda,  igama lowesibini belinguZila.</li>
      <li>UAda wazala uYabhali yena waba nguyise wabahlala ezintenteni, nabafuyileyo.</li>
      <li>Igama lomninawa wakhe belinguYubhali; yena waba nguyise wabo bonke abaphatha uhadi nogwali.</li>
      <li>UZila uthe naye wazala uTubhalekayin, obekhanda yonke impahla enobukhali yobhedu nesinyithi; udade woTubhalekayin ebenguNahama.</li>
      <li>Wathi uLameki kubafazi bakhe, ada noZila, liveni ilizwi lam. Bafazi bakaLameki, phulaphulani intetho yam. Sendibulele indoda ngenxa yenxeba lam, nendodana ngenxa yomvumbo wam.</li>
      <li>Xa uKayin aya kuphindezelwa kasixhenxe, Yena uLameki uya kuphindezelwa kamashumi osixhenxe anesixhenxe.</li>
      <li>UAdam wabuya wamazi umkakhe, wazala unyana, wathi igama lakhe nguSete, kuba wathi, UThixo undimisele enye imbewu esikhundleni sika-Abheli owabulawa nguKayin.</li>
      <li>USete naye wazalelwa unyana, wathi igama lakhe nguEnoshe.  Kwaqalwa oko ukunqulwa igama likaYehova.</li>
    </ol>
  </li>
  <li>
    <ol>
      <li>Yiyo le incwadi yenzala ka-Adam. Mhlana uThixo wamdala umntu, wamenza ngokufana noThixo.</li>
      <li>Wadala indoda nenkazana, wabasikelela, wabathiya igama elinguAdam, mhlana wabadala.</li>
      <li>UAdam wahlala iminyaka elikhulu elinamanci mathathu, wazala unyana ngokufana naye, ngokomfanekiso wakhe, wamthiya igama elinguSete.</li>
      <li>Imihla ka-Adam emveni kokuzala kwakhe uSete yaba yiminyaka emakhulu asibhozo; wazala oonyana neentombi.</li>
      <li>Iyonke imihla ka-Adam, awahlala ngayo, yaba yiminyaka emakhulu asithoba anamanci mathathu; wafa ke.</li>
      <li>USete wahlala iminyaka elikhulu elinaminyaka mihlanu, wazala uEnoshe.</li>
      <li>USete wahlala emveni kokuzala kwakhe uEnoshe iminyaka emakhulu asibhozo aneminyaka esixhenxe; wazala oonyana neentombi.</li>
      <li>Iyonke imihla kaSete yaba yiminyaka emakhulu asithoba anashumi-nye linamibini; wafa ke.</li>
      <li>UEnoshe wahlala iminyaka emashumi asithoba, wazala uKenan.</li>
      <li>UEnoshe wahlala emveni kokuzala kwakhe uKenan iminyaka emakhulu asibhozo anashumi-nye linamihlanu; wazala oonyana neentombi.</li>
      <li>Iyonke imihla kaEnoshe yaba yiminyaka emakhulu asithoba anamihlanu; wafa ke.</li>
      <li>UKenan wahlala iminyaka emashumi asixhenxe, wazala uMahalaleli.</li>
      <li>UKenan wahlala emveni kokuzala kwakhe uMahalaleli iminyaka emakhulu asibhozo anamanci mane: wazala oonyana neentombi.</li>
      <li>Iyonke imihla kaKenan yaba yiminyaka emakhulu asithoba,  aneminyaka elishumi; wafa ke.</li>
      <li>UMahalaleli wahlala iminyaka emashumi mathandathu anamihlanu, wazala uYerede.</li>
      <li>UMahalaleli wahlala emveni kokuzala kwakhe uYerede iminyaka emakhulu asibhozo anamanci mathathu; wazala oonyana neentombi.</li>
      <li>Iyonke imihla kaMahalaleli yaba yiminyaka emakhulu asibhozo anamanci asithoba anamihlanu; wafa ke.</li>
      <li>UYerede wahlala iminyaka elikhulu elinamanci mathandathu anamibini, wazala uEnoki.</li>
      <li>UYerede wahlala emveni kokuzala kwakhe uEnoki iminyaka emakhulu asibhozo; wazala oonyana neentombi.</li>
      <li>Iyonke imihla kaYerede yaba yiminyaka emakhulu asithoba anamanci mathandathu anamihlanu, anamibini; wafa ke.</li>
      <li>UEnoki wahlala iminyaka emashumi mathandathu anamihlanu,  wazala uMethusela.</li>
      <li>UEnoki wahamba noThixo, emveni kokuzala kwakhe uMethusela,  iminyaka emakhulu mathathu; wazala oonyana neentombi.</li>
      <li>Iyonke imihla kaEnoki yaba yiminyaka emakhulu mathathu,  anamanci mathandathu anamihlanu.</li>
      <li>UEnoki wahamba noThixo; akabakho, ngokuba uThixo wamthabatha.</li>
      <li>UMethusela wahlala iminyaka elikhulu elinamanci asibhozo anesixhenxe, wazala uLameki.</li>
      <li>UMethusela wahlala emveni kokuzala kwakhe uLameki iminyaka emakhulu asixhenxe anamanci asibhozo anamibini; wazala oonyana eneentombi.</li>
      <li>Iyonke imihla kaMethusela yaba yiminyaka emakhulu asithoba,  anamanci mathandathu anesithoba; wafa ke.</li>
      <li>ULameki wahlala iminyaka elikhulu elinamanci asibhozo anamibini; wazala unyana.</li>
      <li>Wamthiya igama elinguNowa, esithi, Lo uya kusithuthuzela emsebenzini wethu, nasekubulalekeni kwezandla zethu, ngenxa yomhlaba awawuqalekisayo uYehova.</li>
      <li>ULameki wahlala emveni kokuzala kwakhe uNowa iminyaka emakulu mahlanu anamanci asithoba anamihlanu; wazala oonyana neentombi.</li>
      <li>Iyonke imihla kaLameki yaba yiminyaka emakhulu asixhenxe anesixhenxe; wafa ke.</li>
      <li>Ke uNowa ebeminyaka imakhulu mahlanu ezelwe; uNowa wazala ooShem noHam noYafete.</li>
    </ol>
  </li>
  <li>
    <ol>
      <li>Kuthe bakuqala ukwanda abantu ehlabathini, bakuzalelwa iintombi,</li>
      <li>bazibona oonyana bakaThixo iintombi zabantu ukuba zintle,  bazeka abafazi kuzo zonke abazinyulayo.</li>
      <li>Wathi uYehova, UMoya wam akayi kulawula ebantwini ngonaphakade; ekulahlekeni kwabo bayinyama; imihla yabo iya kuba yiminyaka elikhulu elinamanci mabini.</li>
      <li>Kwakukho iingxilimbela ehlabathini ngaloo mihla; kananjalo emveni koko, xeshikweni oonyana bakaThixo bangenayo kuzo iintombi zabantu, zabazalela abantwana. Aba baba ngamagorha ababekho kwasephakadeni, amadoda adumileyo.</li>
      <li>Wabona uThixo ukuba ububi babantu bandile ehlabathini, konke ukuyila kweengcinga zentliziyo yabo kubububi bodwa imihla yonke.</li>
      <li>Wazohlwaya uYehova, ngokuba emenzile umntu ehlabathini,  kwaba buhlungu kuye entliziyweni.</li>
      <li>Wathi uYehova, Ndiya kumcima umntu endimdalileyo, angabikho ehlabathini, kuthabathele emntwini kuse ezinkomeni, kuse ezinambuzaneni, kuse ezintakeni zezulu, ngokuba ndizohlwaya ngokuba ndizenzile ezo zinto.</li>
      <li>UNowa yena wababalwa nguYehova.</li>
      <li>Yiyo le ke inzala kaNowa. UNowa waye eyindoda elilungisa,  egqibeleleyo, ezizukulwaneni zakhe. UNowa wahamba noThixo.</li>
      <li>UNowa wazala oonyana abathathu: uShem noHam noYafete.</li>
      <li>Ihlabathi lalonakele ebusweni bukaThixo; ihlabathi lalizele lugonyamelo.</li>
      <li>UThixo walikhangela ihlabathi, nalo, lonakele! Ngokuba yonke inyama ibiyonakalisile indlela yayo ehlabathini.</li>
      <li>Wathi uThixo kuNowa, Isiphelo senyama yonke sifikile phambi kwam; ngokuba ihlabathi lizele lugonyamelo oluphuma kubo;  yabona ke, ndiya kubonakalisa, bona ndawonye nehlabathi.</li>
      <li>Zenzele ke umkhombe ngemithi yegofere, uwenze izindlu umkhombe, uwuqabe ngaphakathi nangaphandle ngebhitumene.</li>
      <li>Wenjenje ukuwenza: bube ngamakhulu omathathu eekubhite ubude bomkhombe, namashumi omathathu eekubhite ububanzi bawo,  namashumi omathathu eekubhite ukuphakama kwawo.</li>
      <li>Wenze ikroba emkhombeni, ukuligqiba kwakho kube yikubhite enye, ithabathela phezulu; umnyango womkhombe uwumise ecaleni lawo; wenze izindlu zodidi lwaphantsi, nolwesibini,  nolwesithathu.</li>
      <li>Mna ke, uyabona, ndihlisa unogumbe wamanzi ehlabathini,  wokonakalisa yonke inyama enomoya wokuphila kuyo, ephantsi kwamazulu; konke okusehlabathini kuya kuphuma umphefumlo;</li>
      <li>ndiwumise umnqophiso wam nawe, ungene emkhombeni wena,  noonyana bakho, nomkakho, nabafazi boonyana bakho, ndawonye nawe.</li>
      <li>Kwizinto zonke eziphilileyo, kwinyama yonke, uze ungenise emkhombeni ngambini kuzo zonke, ukuze zisindiswe nawe, ibe yinkunzi nemazi;</li>
      <li>kwiintaka ngohlobo lwazo, kwiinkomo ngohlobo lwazo, kuzo zonke izinambuzane zomhlaba ngohlobo lwazo, zibe ngambini kuzo zonke, eziya kungena kuwe, ukuba zisindiswe.</li>
      <li>Wena ke, uthabathele kuwe ekudleni konke okudliwayo,  uhlanganisele kuwe kube kukudla kuwe nakuzo.</li>
      <li>Wenza uNowa konke uThixo abemwisele umthetho ngako, wenza njengoko.</li>
    </ol>
  </li>
  <li>
    <ol>
      <li>Wathi uYehova kuNowa, Ngena, wena nendlu yakho yonke,  emkhombeni, ngokuba ndibona wena ilungisa phambi kwam kwesi sizukulwana.</li>
      <li>Kwizinto zonke ezizitho zine ezihlambulukileyo, thabathela kuwe ngasixhenxe, ngasixhenxe, inkunzi nemazi yayo; kwizinto ezizitho zine eziziinqambi thabatha ngambini, inkunzi nemazi yayo;</li>
      <li>nakwiintaka zezulu ngasixhenxe, ngasixhenxe, inkunzi nemazi,  ukuze imbewu igcinakale ehlabathini lonke.</li>
      <li>Kuba zisesixhenxe iintsuku, ndize ndinise imvula ehlabathini iimini zibe mashumi mane nobusuku obumashumi mane, ndiyicime into yonke emiyo endayenzayo, ingabikho phezu kwehlabathi.</li>
      <li>Wenza uNowa konke uYehova awamwisela umthetho ngako.</li>
      <li>UNowa waye eminyaka imakhulu mathandathu ezelwe, wabakho unogumbe wamanzi ehlabathini.</li>
      <li>Wangena uNowa emkhombeni, enoonyana bakhe, nomkakhe,  nabafazi boonyana bakhe, ndawonye naye, ngenxa yamanzi onogumbe.</li>
      <li>Kuzo izinto ezizitho zine ezihlambulukileyo, nakuzo izinto ezizitho zine eziziinqambi, nakuzo iintaka, nakuzo zonke izinto ezinambuzelayo emhlabeni,</li>
      <li>kwangena ngambini, ngambini, kuNowa emkhombeni, inkunzi nemazi, njengoko uThixo abemwisele umthetho uNowa.</li>
      <li>Kwathi emva kweentsuku ezisixhenxe, amanzi onogumbe abakho ehlabathini.</li>
      <li>Ngomnyaka wamakhulu omathandathu wokudla ubomi kukaNowa,  ngenyanga yesibini, ngosuku lweshumi elinesixhenxe enyangeni leyo, kanye ngayo loo mini, yagqabhuka yonke imithombo yamanzi enzonzobila enkulu, iingcango zezulu zavuleka.</li>
      <li>Wabakho umvumbi wemvula ehlabathini iimini ezimashumi mane nobusuku obumashumi mani.</li>
      <li>Wangena emkhombeni kwangaloo mini uNowa, noShem noHam noYafete, oonyana bakaNowa, nomkaNowa, nabafazi bobathathu boonyana bakhe, ndawonye naye.</li>
      <li>Bona, neento zonke eziphilileyo ngohlobo lwazo, nezinto zonke ezizitho zine ngohlobo lwazo, nezinambuzane zonke ezinambuzelayo emhlabeni ngohlobo lwazo, neentaka zonke ngohlobo lwazo, iinto zonke eziphaphazelayo, ezinamaphiko,</li>
      <li>zangena kuNowa emkhombeni, ngambini, ngambini, kwinyama yonke enomoya wokuphila kuyo.</li>
      <li>Zangena iinkunzi neemazi kwinyama yonke; zangena njengoko uThixo abemwisele umthetho. UYehova wamvalela ngaphakathi.</li>
      <li>Yaba ngunogumbe imihla emashumi mane ehlabathini, enyuka amanzi, awufukula umkhombe, wafunquleka emhlabeni.</li>
      <li>Aba namandla amanzi, enyuka kunene ehlabathini, wahamba umkhombe phezu kwamanzi.</li>
      <li>Aba namandla amanzi kunene kakhulu ehlabathini,  zagutyungelwa zonke iintaba eziphakamileyo kakhulu, eziphantsi kwamazulu onke.</li>
      <li>Aba namandla amanzi, ada aba ziikubhite ezilishumi elinantlanu, ethabathela phezulu; zagutyungelwa ke iintaba.</li>
      <li>Yaphuma umphefumlo yonke inyama enambuzelayo emhlabeni,  kwiintaka, nakwizinto ezizitho zine, nakwizinto eziphilileyo,  nakwinyakanyaka yonke enyakazelayo emhlabeni, nabantu bonke.</li>
      <li>Iinto zonke ezikuphefumla komoya wokuphila kusemathatheni azo, kwiinto zonke ezisemhlabeni owomileyo, zafa.</li>
      <li>Zabhujiswa ke izinto zonke ezimiyo, eziphezu komhlaba,  kwathabathela emntwini kwesa ezintweni ezizitho zine,  nasezinambuzaneni, nasezintakeni zezulu; zabhujiswa azabakho ehlabathini; kwasala uNowa yedwa, nababenaye emkhombeni.</li>
      <li>Aba namandla amanzi ehlabathini imihla elikhulu elinamanci mahlanu.</li>
    </ol>
  </li>
  <li>
    <ol>
      <li>UThixo wamkhumbula uNowa, neento zonke eziphilileyo, nezinto zonke ezizitho zine ezazinaye emkhombeni; uThixo wahambisa umoya ehlabathini, awutha amanzi.</li>
      <li>Yavingcwa imithombo yamanzi enzonzobila neengcango zezulu,  wathintelwa umvumbi wezulu.</li>
      <li>Abuya amanzi emhlabeni, amana ebuya, awutha amanzi ekupheleni kwemihla elikhulu elinamanci mahlanu.</li>
      <li>Umkhombe wazimisa ngenyanga yesixhenxe, ngosuku lweshumi elinesixhenxe enyangeni leyo, phezu kweentaba zaseArarati.</li>
      <li>Amanzi amana ewutha, kwada kwayinyanga yeshumi; ngeyeshumi ke, ngosuku lokuqala enyangeni leyo, zabonakala iincopho zeentaba.</li>
      <li>Kwathi, ekupheleni kwemihla emashumi mane, wayivula uNowa ifestile yomkhombe abeyenzile;</li>
      <li>wathuma ihlungulu, laphuma lamana lizulazula, ada atsha amanzi ehlabathini.</li>
      <li>Wasusa ihobe, ukuze abone ukuba amanzi awuthile na phezu kwehlabathi.</li>
      <li>Ihobe alifumananga ndawo yakuphumza nentende yethupha lalo,  labuyela kuye emkhombeni, ngokuba amanzi abephezu kwehlabathi lonke; wolula isandla sakhe, walithabatha, walingenisa kuye emkhombeni.</li>
      <li>Walinda eminye imihla esixhenxe, waphinda walisusa ihobe emkhombeni.</li>
      <li>Leza kuye ihobe ngexesha langokuhlwa; nanko, kukho igqabi lomnquma elisandula ukukhiwa emlonyeni walo; wazi uNowa, ukuba ehlile amanzi ehlabathini.</li>
      <li>Walinda eminye imihla ekwasixhenxe, walisusa ihobe;  aliphindanga libuyele kuye kanjalo.</li>
      <li>Kwathi, ngomnyaka wamakhulu omathandathu anamnye,  ngolokuqala enyangeni yokuqala, amanzi atsha ehlabathini; uNowa walususa uphahla lomkhombe; wakhangela, nango umhlaba womile.</li>
      <li>Ngenyanga yesibini, ngosuku lwamashumi omabini anesixhenxe enyangeni leyo, woma kwaphela umhlaba.</li>
      <li>Wathetha uThixo kuNowa, esithi,</li>
      <li>Phuma emkhombeni, wena nomkakho, noonyana bakho, nabafazi boonyana bakho, ndawonye nawe.</li>
      <li>Zonke izinto eziphilileyo ezikuwe, kwinyama yonke,  ezintakeni, nasezintweni ezizitho zine, nasezinambuzaneni zonke ezinambuzelayo emhlabeni, phuma nazo, zizalise ihlabathi,  ziqhame, zande ehlabathini.</li>
      <li>Waphuma ke uNowa, noonyana bakhe, nomkakhe, nabafazi boonyana bakhe, ndawonye naye.</li>
      <li>Zonke izinto eziphilileyo, zonke izinambuzane, neentaka zonke, iinto zonke ezinambuzelayo emhlabeni, ngeentlobo zazo,  zaphuma emkhombeni.</li>
      <li>UNowa wamakhela uYehova isibingelelo, wathabatha kwizinto zonke ezizitho zine ezihlambulukileyo, nakwiintaka zonke ezihlambulukileyo, wanyusa amadini anyukayo esibingelelweni eso.</li>
      <li>UThixo weva ivumba elithozamisayo, wathi uYehova entliziyweni yakhe, Andisayi kuphinda ndilitshabhise ihlabathi ngenxa yomntu, ngokuba ukuyila kwentliziyo yomntu kubi kwasebutsheni bakhe; andisayi kuphinda ndizibhubhise zonke izinto eziphilileyo, njengoko ndenze ngako.</li>
      <li>Kuthabathela apha, ngayo yonke imihla yehlabathi, akuyi kuphela ukuhlwayela nokuvuna, ukubanda nobushushu, ihlobo nobusika, imini nobusuku.</li>
    </ol>
  </li>
  <li>
    <ol>
      <li>UThixo wamsikelela uNowa noonyana bakhe, wathi kubo,  Qhamani, nande, nizalise ihlabathi.</li>
      <li>Ukoyikeka kwenu, nokuqhiphula kwenu umbilini, makube phezu kwezinto zonke eziphilileyo zomhlaba, naphezu kweentaka zonke zezulu, nakwiinto zonke ezinambuzelayo emhlabeni, nakwiintlanzi zonke zolwandle; zona zinikelwe esandleni senu.</li>
      <li>Zonke izinambuzane eziphilileyo mazibe kukudla kuni;  njengomfuno oluhlaza, ndininikile oko konke.</li>
      <li>Yinyama yodwa enomphefumlo wayo, enegazi layo, eningasayi kuyidla.</li>
      <li>Ligazi lenu lodwa, imiphefumlo yenu ke, endiya kulibiza;  esandleni sezinto zonke eziphilileyo ndiya kulibiza,  nasesandleni somntu; esandleni salowo ungumzalwana wakhe, ndiya kuwubiza umphefumlo womntu.</li>
      <li>Ophalaza igazi lomntu, igazi lakhe lophalazwa ngumntu,  ngokuba umntu wenziwa ngokomfanekiselo kaThixo.</li>
      <li>Nina ke, qhamani nande, nilizalise ihlabathi, nande kulo.</li>
      <li>Watsho uThixo kuNowa, nakoonyana bakhe ndawonye naye,  ukuthi,</li>
      <li>Yabonani, mna ndiyawumisa umnqophiso wam nani, nembewu yenu emva kwenu,</li>
      <li>nayo yonke imiphefumlo ephilileyo ekuni, kwiintaka,  nakwizinto ezizitho zine, nakwizinto zonke eziphilileyo zehlabathi ezikuni; kwiinto zonke eziphume emkhombeni,  ezizizinto zonke eziphilileyo zehlabathi.</li>
      <li>Ndiwumise umnqophiso wam nani, ukuba ingabi sanqunyulwa yonke inyama ngamanzi onogumbe, kungabi sabakho nogumbe wokulonakalisa ihlabathi.</li>
      <li>Wathi uThixo, Nguwo lo umqondiso womnqophiso endiwubekayo phakathi kwam nani, nayo yonke imiphefumlo ephilileyo ekuni,  kuse kwizizukulwana zasephakadeni:</li>
      <li>umnyama wam ndiwubeke efini, ukuba ube ngumqondiso womnqophiso ophakathi kwam nehlabathi.</li>
      <li>Kothi, ndakuwusibekelisa ngelifu umhlaba, ubonakale umnyama lowo efini;</li>
      <li>ndiwukhumbule umnqophiso wam ophakathi kwam nani, nayo yonke imiphefumlo ephilileyo enyameni yonke, angabi sabakho amanzi onogumbe okonakalisa inyama yonke.</li>
      <li>Umnyama woba semafini ke, ndiwukhangele, ndikhumbule umnqophiso ongunaphakade phakathi koThixo nayo yonke imiphefumlo ephilileyo, enyameni yonke esehlabathini.</li>
      <li>Wathi uThixo kuNowa, Nguwo lowo umqondiso womnqophiso endiwumisileyo phakathi kwam nayo yonke inyama esehlabathini.</li>
      <li>Ke kaloku oonyana bakaNowa, abaphuma emkhombeni,  babengooShem, noHam, noYafete; uHam ke nguyise kaKanan.</li>
      <li>Aba bathathu ngoonyana bakaNowa; balizaza ihlabathi lonke.</li>
      <li>UNowa wathi, engumlimi womhlaba, waqala watyala isidiliya.</li>
      <li>Wasela iwayini, wanxila, wazihluba phakathi kwentente yakhe.</li>
      <li>UHam, uyise kaKanan, wabubona ubuze bukayise, waxelela abakhuluwa bakhe bobabini ngaphandle.</li>
      <li>UShem noYafete bathabatha ingubo, bayibeka emagxeni abo bobabini, baya ngomva, babugubungela ubuze bukayise.</li>
      <li>Wavuka uNowa ewayinini yakhe, wakwazi akwenzileyo unyana wakhe omnci kuye.</li>
      <li>Wathi, Makaqalekiswe uKanan, Abe sisicaka sezicaka kubazalwana bakhe.</li>
      <li>Wathi, Makabongwe uYehova uThixo kaShem, UKanan abe sisicaka kubo.</li>
      <li>UThixo makamvulele uYafete, Ahlale ezintenteni zikaShem,  UKanan abe sisicaka kubo.</li>
      <li>Wahlala uNowa emveni konogumbe iminyaka emakhulu mthathu anamanci mahlanu.</li>
      <li>Yonke imihla kaNowa yaba yiminyaka emakhulu asithoba anamanci mahlanu; wafa ke.</li>
    </ol>
  </li>
  <li>
    <ol>
      <li>Yiyo le ke inzala yoonyana bakaNowa: uShem, noHam,  noYafete. Bazalelwa oonyana emveni konogumbe.</li>
      <li>Oonyana bakaYafete nguGomere, noMagogi, noMadayi, noYavan,  noTubhali, noMesheki, noTirasi.</li>
      <li>Oonyana bakaGomere nguAshekenazi, noRifati, noTogarma.</li>
      <li>Oonyana bakaYavan nguElisha, noTarshishe, ngamaKiti namaDodan.</li>
      <li>Zadabuka kubo abo iziqithi zeentlanga emazweni, lwaolo ngokolwimi lwalo, ngokwesizwe salo ezintlangeni zazo.</li>
      <li>Oonyana bakaHam nguKushi, noMitserayim, noPuti, noKanan.</li>
      <li>Oonyana bakaKushi nguSebha, noHavila, noSebheta, noRama,  noSabheteka; oonyana bakaRama nguShebha noDedan.</li>
      <li>UKushi wazala uNimrodi; yena waqala waba ligorha ehlabathini.</li>
      <li>Yena waba ligorha lezingela phambi koYehova; ngenxa yoko kwathiwa, NjengoNimrodi, igorha lezingela phambi koYehova.</li>
      <li>Ukuqala kobukumkani bakhe yiBhabheli, ne-Ereki, neAkadi,  neKalene, ezweni leShinare.</li>
      <li>Kulo elo zwe waphuma waya kwelaseAsiriya, wikha iNineve neRehobhotire nomzi weKala,</li>
      <li>neRezen, phakathi kweNineve neKala; nguloo mzi mkhulu ke lowo.</li>
      <li>UMitzerayim wazala amaLudi, nama-Anam, namaLehabhi,  namaNafetuyi,</li>
      <li>namaPatrusi, namaKaseluyi, apho kwaphuma khona amaFilisti namaKafetori.</li>
      <li>UKanan wazala uTsidon, owamazi bulo wakhe, noHeti,</li>
      <li>namaYebhusi, nama-Amori, namaGirgashi,</li>
      <li>namaHivi, nama-Areki, namaSin,</li>
      <li>nama-Arvadi, namaTsemari, namaHamati; emveni koko zaphangalala izizwe zamaKanan.</li>
      <li>Umda wamaKanan wathabathela eTsidon, wasinga eGerare, wasa eGaza; wasinga eSodom, neGomora, neAdama, neTsebhoyim, wasa eLasha.</li>
      <li>Ngabo abo oonyana bakaHam, ngokwezizwe zabo, ngokweelwimi zabo, emazweni abo, ezintlangeni zabo.</li>
      <li>UShem wazalelwa naye; unguyise wabo bonke oonyana bakaEbhere, ungumzalwana omkhulu kaYafete.</li>
      <li>Oonyana bakaShem nguElam, noAsuri, noArpakishadi, noLudi,  noAram.</li>
      <li>Oonyana baka-Aram ngu-Utse, noHuli, noGetere, noMashi.</li>
      <li>UArpakishadi wazala uShela, uShela wazala uEbhere.</li>
      <li>UEbhere wazalelwa oonyana bababini; igama lomnye belinguPelege, ngokuba ngemihla yakhe bahlukahluka abemi behlabathi; igama lomninawa wakhe belinguYoketan.</li>
      <li>UYoketan wazala uAlemodadi, noShelefe, noHatsaremavete,  noYera,</li>
      <li>noHadoram, noUzali, noDikela,</li>
      <li>no-Obhali, noAbhimayeli, noShebha,</li>
      <li>no-Ofire, noHavila, noYobhabhi; bonke abo bangoonyana bakaYoketan.</li>
      <li>Ukuma kwabo kwathabathela eMesha, kwasinga eZefara, intaba yasempumalanga.</li>
      <li>Ngabo abo oonyana bakaShem ngokwezizwe zabo, ngokweelwimi zabo, emazweni abo, ngokweentlanga zabo.</li>
      <li>Zizo ezo izizwe zoonyana bakaNowa, ngokweenzalo zabo,  ezintlangeni zabo; zadabuka kubo abo iintlanga ehlabathini emveni konogumbe.</li>
    </ol>
  </li>
  <li>
    <ol>
      <li>Ke kaloku lonke ihlabathi libe lintetho-nye, limazwi manye.</li>
      <li>Kwathi, ekundulukeni kwabo besinga empumalanga, bafumana ithafa ezweni laseShinare; bahlala khona. Bathi abanye kwabanye, Yizani, senze izitena, sizitshise kunene.</li>
      <li>Baba nezitena endaweni yamatye, nebhitumene endaweni yodaka.</li>
      <li>Bathi, Yizani, sizakhele umzi, nepoma lenqaba elincopho isemazulwini; sizenzele igama, hleze sichithakalele ehlabathini lonke.</li>
      <li>UYehova wehla, eza kukhangela umzi lowo, nenqaba leyo inde,  bayakhayo oonyana boluntu.</li>
      <li>Wathi uYehova, Yabona, abantu banye, bantetho-nye bonke bephela; yingqalo ke le yokwenza kwabo; kaloku abayi kunqatyelwa nto bayinkqangiyeleyo ukuyenza.</li>
      <li>Yizani, sihle, sidube khona apho intetho yabo, ngokokuze bangevani ngentetho.</li>
      <li>UYehova wabachithachitha kwalapho ehlabathini lonke; bayeka ukuwakha loo mzi.</li>
      <li>Ngenxa yoko kwathiwa igama lawo yiBhabheli; ngokuba uYehova wayiduba khona apho intetho yehlabathi lonke, wabachithachitha kwalapho uYehova ehlabathini lonke.</li>
      <li>Yiyo le ke inzala kaShem: uShem ubeminyaka ilikhulu ezelwe, wazala uArpakishadi, iminyaka emibini emveni konogumbe.</li>
      <li>UShem wahlala emveni kokuzala kwakhe uArpakishadi iminyaka emakhulu mahlanu, wazala oonyana neentombi.</li>
      <li>UArpakishadi wahlala iminyaka emashumi mathathu anamihlanu, wazala uShela.</li>
      <li>UArpakishadi wahlala emveni kokuzala kwakhe uShela iminyaka emakhulu mane anamathathu, wazala oonyana neentombi.</li>
      <li>UShela wahlala iminyaka emashumi mathathu, wazala uEbhere.</li>
      <li>UShela wahlala emveni kokuzala kwakhe uEbhere iminyaka emakhulu mane anamithathu, wazala oonyana neentombi.</li>
      <li>UEbhere wahlala iminyaka emashumi mathathu anamine, wazala uPelege.</li>
      <li>UEbhere wahlala emveni kokuzala kwakhe uPelege iminyaka emakhulu mane anamanci mathathu, wazala oonyana neentombi.</li>
      <li>UPelege wahlala iminyaka emashumi mathathu, wazala uRehu.</li>
      <li>UPelege wahlala emveni kokuzala kwakhe uRehu iminyaka emakhulu mabini anesithoba, wazala oonyana neentombi.</li>
      <li>URehu wahlala iminyaka emashumi mathathu anamibini, wazala uSerugi.</li>
      <li>URehu wahlala emveni kokuzala kwakhe uSerugi iminyaka emakhulu mabini anesixhenxe, wazala oonyana neentombi.</li>
      <li>USerugi wahlala iminyaka emashumi mathathu, wazala uNahore.</li>
      <li>USerugi wahlala emveni kokuzala kwakhe uNahore iminyaka emakhulu mabini, wazala oonyana neentombi.</li>
      <li>UNahore wahlala iminyaka emashumi mabini anesithoba,  wazala uTera.</li>
      <li>UNahore wahlala emveni kokuzala kwakhe uTera iminyaka elikhulu elinashumi-nye linesithoba, wazala oonyana neentombi.</li>
      <li>UTera wahlala iminyaka emashumi asixhenxe, wazala uAbram,  noNahore, noHaran.</li>
      <li>Yiyo le ke inzala kaTera: uTera wazala uAbram, noNahore,  noHaran; uHaran wazala uLote.</li>
      <li>Wafa uHaran esekho uTera uyise, ezweni lokuzalwa kwakhe,  eUre yamaKaledi.</li>
      <li>UAbram noNahore bazeka abafazi; igama lomka-Abram lalinguSarayi; igama lomkaNahore lalinguMilka, intombi kaHaran,  usoMilka, usoYiska.</li>
      <li>USarayi ebengazali, engenamntwana.</li>
      <li>UTera wamthabatha uAbram, unyana wakhe, noLote unyana kaHaran, unyana wonyana wakhe, noSarayi umolokazana wakhe,  umka-Abram unyana wakhe, baphuma nabo eUre yamaKaledi, besiya ezweni lakwaKanan; bafika kwelakwaHaran, bahlala khona.</li>
      <li>Imihla kaTera yaba yiminyaka emakhulu mabini anamihlanu;  wafa uTera kwelakwaHaran.</li>
    </ol>
  </li>
  <li>
    <ol>
      <li>Ke kaloku uYehova wathi kuAbram, Hamba, umke ezweni lakowenu, kwelokuzalwa kwakho, nasendlwini kayihlo, uye ezweni endokubonisa lona;</li>
      <li>ndikwenze uhlanga olukhulu, ndikusikelele, ndilikhulise igama lakho, ube yintsikelelo;</li>
      <li>ndibasikelele abakusikelelayo, ndimtshabhise okuqalekisayo;  zisikeleleke ngawe zonke izizwe zehlabathi.</li>
      <li>Wahamba uAbram njengoko wathethayo uYehova kuye; wahamba naye uLote. UAbram ubeminyaka imashumi asixhenxe anamihlanti ezelwe, ukuphuma kwakhe kwelakwaHaran.</li>
      <li>UAbram wathabatha uSarayi umkakhe, noLote unyana womninawa wakhe, nengqwebo yabo yonke ababeyiqwebile, nabantu ababebafumene kwelakwaHaran; baphuma ke besiya ezweni lakwaKanan, bafika ke ezweni lakwaKanan.</li>
      <li>UAbram wacanda ilizwe, wada waya kwindawo enoShekem, wada waya eMokini kaMore. AmaKanan abekho ngelo xesha kulo ilizwe.</li>
      <li>UYehova wabonakala kuAbram, wathi, Imbewu yakho ndiya kuyinika eli lizwe. Wamakhela khona isibingelelo uYehova,  owabonakalayo kuye.</li>
      <li>Wesuka khona waya entabeni ngasempumalanga, eBheteli,  wayitwabulula intente yakhe, iBheteli ingasentshonalanga, iAyi ingasempumalanga; wamakhela khona isibingelelo uYehova, wanqula igama likaYehova.</li>
      <li>Wanduluka uAbram, ehamba encothula, esinga kwelasezantsi.</li>
      <li>Kwabakho indlala ezweni. Wehla uAbraham waya eYiputa,  ukuze aphambukele khona; ngokuba indlala ibinzima elizweni.</li>
      <li>Kwathi, akusondela ukuba angene eYiputa, wathi kuSarayi umkakhe, Uyabona ke, ndiyazi ukuba ungumfazi omhle imbonakalo.</li>
      <li>Kothi ke, akukubona amaYiputa, athi, Ngumkakhe lo;  andibulale, akuyeke wena udle ubomi.</li>
      <li>Uze uthi, ungudade wethu wena; ukuze kulunge kum ngenxa yakho, umphefumlo wam udle ubomi ngenxa enawe.</li>
      <li>Kwathi, akufika uAbram eYiputa, ambona amaYiputa umfazi ukuba uyinzwakazi.</li>
      <li>Bambona abathetheli bakaFaro, bamdumisa kuFaro; umfazi wasiwa endlwini kaFaro.</li>
      <li>Wamphatha ngokulungileyo uAbram ngenxa yakhe; wanempahla emfutshane, neenkomo, namaesile, nabakhonzi, nabakhonzazana,  neemazi zamaesile, neenkamela.</li>
      <li>UYehova wambetha uFaro nendlu yakhe ngezibetho ezikhulu ngenxa kaSarayi, umka-Abram.</li>
      <li>UFaro wambiza uAbram wathi, Yintoni na le uyenzileyo kum?  Yini na ukuba ungandixeleli ukuba ngumkakho?</li>
      <li>Yini na ukuba uthi, ngudade wenu? Ndamthabatha ukuba abe ngumfazi wam. Ngoku ke nanko unikakho, mthabathe uhambe.</li>
      <li>UFaro wawawisela umthetho amadoda ngaye; amkhapha yena nomkakhe, nezinto zakhe zonke.</li>
    </ol>
  </li>
  <li>
    <ol>
      <li>Wenyuka uAbram, ephuma eYiputa, yena nomkakhe, neento zakhe zonke, enoLote, esinga kwelasezantsi.</li>
      <li>UAbram waye esisityebi kunene ngemfuyo, nangesilivere,  nangegolide.</li>
      <li>Wahamba encothula, esuka kwelasezantsi, wafika eBheteli,  kuloo ndawo yayikhona intente yakhe matanci, phakathi kweBheteli neAyi,</li>
      <li>endaweni yesibingelelo awasenzayo khona ekuqaleni. UAbram walinqula khona igama likaYehova.</li>
      <li>Naye uLote, obehamba noAbram, waye enempahla emfutshane,  neenkomo, neentente.</li>
      <li>Ilizwe elo alaba nakubathwala, ukuba bahlale ndawonye;  ngokuba impahla yabo yayininzi, ababa nakuhlala ndawonye.</li>
      <li>Kwabakho ukubambana phakathi kwabalusi bemfuyo ka-Abram nabalusi bemfuyo kaLote. Ngelo xesha ilizwe lalimiwe ngamaKanan namaPerizi.</li>
      <li>UAbram wathi kuLote, Makungabikho mbambano kaloku phakathi kwam nawe, naphakathi kwabalusi bam nabalusi bakho; ngokuba singamadoda azalanayo.</li>
      <li>Aliphambi kwakho na ilizwe lonke? Khawahluke kum; ukuba uya ekhohlo, ndoya ekunene, ukuba uya ekunene, ndoya ekhohlo.</li>
      <li>ULote waphakamisa amehlo akhe, wawukhangela wonke ummandla waseYordan, ngokuba ubunamanzi wonke, engekayonakalisi uYehova iSodom neGomora, unjengomyezo kaYehova, unjengelizwe laseYiputa, usingise eTsohare.</li>
      <li>ULote wawunyula wonke ummandla waseYordan; wanduluka uLote waya ngasempumalanga; bahlukana ke.</li>
      <li>UAbram wahlala ezweni lakwaKanan; uLote wahlala emizini yaloo mmandla, wayisondezela eSodom intente yakhe.</li>
      <li>Ke kaloku amadoda aseSodom ayengabenzi bobubi, engaboni abakhulu kuYehova.</li>
      <li>Wathi uYehova kuAbram, emveni kokuba uLote ahlukane naye,  Khawuwaphakamise amehlo akho ukuloo ndawo ukuyo, ubhekise entla, nasezantsi, nasempumalanga, nasentshonalanga;</li>
      <li>ngokuba lonke ilizwe olibonayo ndiya kulinika wena,  nembewu yakho, kude kuse ephakadeni;</li>
      <li>ndiyenze imbewu yakho ibe njengothuli lomhlaba, angathi ubani enako ukulubala uthuli lomhlaba, ayibale nembewu yakho.</li>
      <li>Suka, ulihambe ilizwe ngobude balo nangobubanzi balo;  ngokuba ndiya kulinika wena.</li>
      <li>Wancothula uAbram intente yakhe, waya wahlala ngaseMiokini kaMamre eseHebron, wakhela khona uYehova isibingelelo.</li>
    </ol>
  </li>
  <li>
    <ol>
      <li>Kwathi ngemihla ka-Amrafele ukumkani waseShinare, noAriyoki ukumkani wase-Elazare, noKedorlahomere ukumkani wakwaElam,  noTidali ukumkani wamaGoyi,</li>
      <li>benza imfazwe noBhera ukumkani waseSodom, noBhirsha ukumkani waseGomora, noShinabhi ukumkani waseAdama,  noShemebhere ukumkani waseTsebhoyim, nokumkani waseBhela,  eyiTsohare.</li>
      <li>Bonke abo baqukana entilini yaseSidim, eluLwandle lweTyuwa.</li>
      <li>Iminyaka elishumi elinamibini bakhonza uKedorlahomere,  bathi ngomnyaka weshumi elinantathu bagwilika.</li>
      <li>Ngomnyaka weshumi elinamine weza uKedorlahomere nookumkani ababanaye, bawatshabalalisa amaRafa eAshtaroti-karnayim,  namaZuzi eHam, namaEma ethafeni laseKiriyatayim,</li>
      <li>namaHori entabeni yawo yakwaSehire, kwasa kwiElparan,  engasentlango.</li>
      <li>Bajika, beza e-En-mishpati eyiKadeshe, balitshabalalisa lonke ilizwe lakwa-Amaleki, nama-Amori abehleli eHatsetson-tamare.</li>
      <li>Waphuma ukumkani waseSodom, nokumkani waseGomora, nokumkani waseAdama, nokumkani waseTsebhoyim, nokumkani waseBhela,  eyiTsohare, bakha uluhlu lokulwa nabo entilini yaseSidim;</li>
      <li>noKedorlahomere ukumkani wakwaElam, noTidali ukumkani wamaGoyi, noAmrafele ukumkani waseShinare, noAriyoki ukumkani wase-Elazare: ookumkani abahlanu balwa nabane.</li>
      <li>Ke intili yaseSidim yaye iyimingxuma yodwa yebhitumene;  basaba ookumkani, owaseSodom, nowaseGomora, beyela khona,  amasalela asabela entabeni.</li>
      <li>Bayithabatha yonke impahla yaseSodom, neGomora, nako konke ukudla kwabo, bemka.</li>
      <li>Bamthabatha noLote, nempahla yakhe, unyana womninawa ka-Abram, bemka; kuba wayehleli eSodom.</li>
      <li>Wafika osindileyo, waxelela uAbram, umHebhere; yena ebehleli eMiokini kaMamre umAmori, umzalwana kaEshkoli,  nomzalwana ka-Anere; bona ke bebengamanqophisana noAbram.</li>
      <li>Weva ke uAbram, ukuba uthinjiwe umzalwana wakhe,  wawaphalaza amadoda akhe aqeqeshiweyo, azalelwe endlwini yakhe,  angamakhulu mathathu aneshumi elinesibhozo, wasukela, waya kufika kwaDan.</li>
      <li>Wawahlulahlula, wabawela ebusuku, yena nabakhonzi bakho,  wabagxotha, wabasukela wasa eHobha, engasekhohlo kweDamasko.</li>
      <li>Wazibuyisa zonke iimpahla, kwanoLote unizalwana wakhe,  wazibuyisa neempahla zakhe, kwanabafazi nabantu.</li>
      <li>Waphuma ukumkani waseSodom, esiya kumkhawulela ekubuyeni kwakhe ekutshabalaliseni uKedorlahomere, nookumkani ebabenaye,  entilini yeShave, eyintili yookumkani.</li>
      <li>UMelkitsedeke, ukumkani waseSalem, waphuma enesonka newayini, ubengumbingeleli kaThixo Osenyangweni.</li>
      <li>Wamsikelela wathi, Makasikelelwe uAbram nguThixo Osenyangweni, uMninimazulu nehlabathi!</li>
      <li>Makabongwe uThixo Osenyangweni obanikeleyo ababandezeli bakho esandleni sakho. UAbram wamnika isishumi seento zonke.</li>
      <li>Wathi ukumkani waseSodom, kuAbram, Ndinike abantu,  uthabathe impahla.</li>
      <li>Wathi uAbram kukumkani waseSodom, Isandla sam ndisiphakamisele kuYehova uThixo Osenyangweni, uMninimazulu nehlabathi,</li>
      <li>ukuba andiyi kuthabatha nosinga, nokuba ngumtya wembadada,  ukuba andiyi kuthabatha kuko konke okwakho; ukuze ungatsho ukuthi, Mna nidimtyebisile uAbram.</li>
      <li>Makungabikho nto iyeyam, kuphela ibe yile nto idliweyo ngabafana, nesabelo samadoda abehamba nam, uAnere, noEshkoli,  noMamre; wona makasithabathe isabelo sawo.</li>
    </ol>
  </li>
  <li>
    <ol>
      <li>Emveni kwezo zinto, lafika ilizwe likaYehova kuAbram ngombono, lisithi, Musa ukoyika, Abram; ndiyingweletshetshe yakho, umvuzo wakho omkhulu kunene.</li>
      <li>Wathi uAbram, Nkosi yam, Yehova, wondinika ntoni na?  Ndihamba ndingenamntwana; indlamafa yendlu yam ngulo Eliyezere waseDamasko.</li>
      <li>Wathi uAbram, Yabona, akundinikanga mbewu; yabona, umntu ongowendlu yam uya kuba yindlamafa yam.</li>
      <li>Nalo ilizwi likaYehova lifika kuye, lisithi, Akayi kuba yindlamafa yakho lo; ngoya kuphuma ezibilini zakhe, yena oya kuba yindlamafa yakho.</li>
      <li>Wamsa phandle, wathi, Khawubheke phezulu ezulwini, uzibale iinkwenkwezi, ukuba unokuzibala; wathi kuye, Iya kuba njalo ke imbewu yakho.</li>
      <li>Wakholwa kuYehova; oko wakubalela ebulungiseni kuye.</li>
      <li>Wathi kuye, NdinguYehova owakukhuphayo eUre yamaKaledi,  ukuba ndikunike eli lizwe, ulidle ilifa.</li>
      <li>Wathi yena, Nkosi Yehova, ndiya kwazi ngantoni na, ukuba ndiya kulidla ilifa?</li>
      <li>Wathi kuye, Ndithabathele ithokazi eliminyaka mithathu,  nemazi yebhokhwe eminyaka mithathu, nenkunzi yemvu eminyaka mithathu, nehobe, negobo levukuthu.</li>
      <li>Wamthabathela ke zonke ezo zinto, wazicanda kubini,  wazibeka izahlulo, esinye sakhangelana nesinye; ke zona iintaka akazicanda.</li>
      <li>Ehla amaxhalanga phezu kwezidumbu, wawaphekuza uAbram.</li>
      <li>Kwathi, xa litshonayo ilanga, efikelwe uAbram bubuthongo obukhulu, wabo na efikelwa kukothuka nabubumnyama obukhulu.</li>
      <li>Wathi kuAbram, Yazi ke, ukuba imbewu yakho iya kuba ngumphambukeli ezweni elingelayo, ibakhonze abo, bayicinezele,  iminyaka emakhulu mane.</li>
      <li>Kananjalo uhlanga eya kulukhonza ndiya kulugweba; emveni koko iya kuphuma ineempahla ezininzi.</li>
      <li>Ke wena uya kuya kooyihlo unoxolo; ungcwatywe uyingwevu enkulu.</li>
      <li>Kwesesine isizukulwana iya kubuyela apha, kuba ubugwenxa bama-Amori abukazaliseki.</li>
      <li>Kwathi, lakuba litshonile ilanga, kwakuba sithokothoko,  wabona kukho; iziko eliqhumayo, elinelangatye elidangazelayo,  elacanda phakathi kwezo zahlulo.</li>
      <li>Ngaloo mini ke uYehova wenza umnqophiso noAbram, wathi,  Imbewu yakho ndiyinike eli lizwe, lithabathele emlanjeni waseYiputa, lise emlanjeni omkhulu, emlanjeni ongumEfrati:</li>
      <li>amaKeni, namaKinazi, namaKadimon,</li>
      <li>namaHeti, namaPerizi, namaRafa,</li>
      <li>nama-Amori, namaKanan, namaGirigashi, namaYebhusi.</li>
    </ol>
  </li>
  <li>
    <ol>
      <li>Ke kaloku uSarayi umka-Abram ubengamzaleli mntwana. Waye enomkhonzazana ongumYiputazana, ogama belinguHagare.</li>
      <li>Wathi uSarayi kuAbram, Yabona, uYehova undivingcile ukuba ndingazali; khawungene kumkhonzazana wam lo, mhlawumbi ndingakheka ngaye. Waliphulaphula uAbram izwi likaSarayi.</li>
      <li>Wathi uSarayi, umka-Abram, wamthabatha uHagare umYiputazana, umkhonzazana wakhe, emveni kokuba uAbram wayehleli iminyaka elishumi ezweni lakwaKanan, wamnika uAbram indoda yakhe ukuba abe ngumkakhe.</li>
      <li>Wamngena ke uHagare, wamitha; akubona ukuba umithi,  inkosikazi yakhe yacukucezeka emehlweni akhe.</li>
      <li>Wathi uSarayi kuAbram, Ukoniwa kwam makube phezu kwakho;  umkhonzazana wam ndimnike mna esifubeni sakho; uthe akubona ukuba umithi, ndacukucezeka emehlweni akhe; uYehova makagwebe phakathi kwam nawe.</li>
      <li>Wathi uAbram kuSarayi, Yabona, umkhonzazana wakho asesandleni sakho; yenza kuye okulungileyo emehlweni akho.  USarayi wamcinezela, wabaleka wemka ebusweni bakhe.</li>
      <li>Ke kaloku isithunywa sikaYehova samfumana ngasemthonjeni wamanzi entlango, ngasemthonjeni osendleleni eya eShure.</li>
      <li>Sathi, Hagare, mkhonzazana kaSarayi, uvela phi na, usiya phi na? Wathi, Ndibaleke ndemka ebusweni bukaSarayi, inkosikazi yam.</li>
      <li>Sathi isithunywa sikaYehova kuye, Buyela kwinkosikazi yakho, uzithobe phantsi kwesandla sayo.</li>
      <li>Sathi isithunywa sikaYehova kuye, Ndiya kuyandisa kakhulu imbewu yakho, ingabalwa ngenxa yobuninzi.</li>
      <li>Sathi isithunywa sikaYehova kuye, Yabona umithi; uya kuzala unyana, umthiye igama elinguIshmayeli, ngokuba uYehova uzivile iintsizi zakho.</li>
      <li>Yena uya kuba ngumntu onjenge-esile lasendle ukundweba;  isandla sakhe siya kuchasana nabantu bonke, isandla sabantu bonke sichasane naye; ahlale ebusweni babazalwana bakhe bonke.</li>
      <li>Walibiza igama likaYehova, obethetha naye, wathi,  UnguThixo ozibonakalisayo. Ngokuba wathi, Ndisabona na nalapha,  emveni kokuba ndimbonile?</li>
      <li>Ngenxa yoko walithiya elo qula igama lokuthi liQula likaPhila-ebonile; nalo phakathi kweKadeshe neBherede.</li>
      <li>UHagare wamzalela uAbram unyana; uAbram ukumthiya igama unyana wakhe, lowo abemzalele yena uHagare, wathi nguIshmayeli.</li>
      <li>UAbram ubeminyaka imashumi asibhozo anamithandathu ezelwe,  oko uHagare wamzalelayo uAbram uIshmayeli.</li>
    </ol>
  </li>
  <li>
    <ol>
      <li>Kwathi, uAbram akuba minyaka imashumi asithoba anesithoba ezelwe, uYehova wabonakala kuAbram, wathi kuye, NdinguThixo uSomandla; hamba phambi kwam ube ngogqibeleleyo.</li>
      <li>Ndiya kuwubeka umnqophiso wam phakathi kwam nawe,  ndikwandise kakhulu kunene.</li>
      <li>Wawa uAbram ngobuso bakhe.</li>
      <li>UThixo wathetha naye, esithi, Mna, yabona, umnqophiso wam unawe; uya kuba nguyise wengxokolo yeentlanga.</li>
      <li>Kananjalo akusayi kuthiwa igama lakho nguAbram; igama lakho liya kuba nguAbraham, ngokuba ndikwenze uyise wengxokolo yeentlanga;</li>
      <li>ndiya kukuqha misa kakhulu kunene, ndikwenze iintlanga,  kuphume ookumkani kuwe;</li>
      <li>ndiwumise umnqophiso wam phakathi kwam nawe, naphakathi kwembewu yakho emva kwakho kwizizukulwana zayo, ube ngumnqophiso ongunaphakade, wokuba ndibe nguThixo kuwe,  nakwimbewu yakho emva kwakho;</li>
      <li>ndilinike wena nembewu yakho emva kwakho ilizwe lokuphambukela kwakho, lonke ilizwe eli lakwaKanan, ukuba libe yinto yenu ngonaphakade, ndibe nguThixo wabo.</li>
      <li>Wathi uThixo kuAbraham, Wena ke, umnqophiso wam wowugcina,  nembewu yakho emva kwakho kwizizukulwana zabo.</li>
      <li>Nguwo lo umnqophiso wam eniya kuwugcina phakathi kwam nani, nembewu yakho emva kwakho: wokuba yonke into eyindoda kuni yaluswe; naluswe inyama yokwaluswa;</li>
      <li>oko kube ngumqondiso womnqophiso ophakathi kwam nani.</li>
      <li>Unyana omihla isibhozo makaluswe kuni, yonke into eyindoda kwizizukulwana zenu, ezelwe endlwini, nezuzwe ngemali kubani wolunye uhlanga, ongengowembewu yakho yena.</li>
      <li>Makaluswe ozelwe endlwini yakho, nozuzwe ngemali yakho;  umnqophiso wam enyameni yenu uya kuba ngumnqophiso ongunaphakade.</li>
      <li>Into eyindoda engalukileyo, enyama yokwaluswa ingaluswanga, loo mphefumlo mawunqanyulwe, ungabikho ebantwini bakowawo; uwaphule umnqophiso wam.</li>
      <li>Wathi uThixo kuAbraham, USarayi umkakho akuyi kumbiza ngegama lokuba nguSarayi; igama lakhe loba nguSara.</li>
      <li>Ndiya kumsikelela; kananjalo ndikunike unyana ngaye,  ndimsikelele, abe ziintlanga, kuphume ookumkani bezizwe kuye.</li>
      <li>UAbraham wawa ngobuso bakhe, wahleka, wathi entliziyweni yakhe, Azi umntu ominyaka ilikhulu wozalelwa na? Azi uSara,  intokazi eminyaka imashumi asithoba, angazala na?</li>
      <li>Wathi uAbraham kuThixo, Wanga uIshmayeli angadla ubomi phambi kwakho!</li>
      <li>Wathi uThixo, Ewe, uSara umkakho uya kukuzalela unyana,  umbize ngegama lokuba nguIsake; ndiwumise umnqophiso wam naye,  ube ngumnqophiso ongunaphakade kwimbewu yakhe emva kwakhe.</li>
      <li>Ngokusingisele kuIshmayeli ndikuvile; uyabona,  ndimsikelele, ndimqhamisile, ndimandisile kakhulu kunene. Uya kuzala izikhulu ezilishumi elinazibini, ndimenze uhlanga olukhulu.</li>
      <li>Umnqophiso wam wona ndowumisa noIsake, oya kumzalelwa nguSara ngeli xesha nyakenye.</li>
      <li>Wagqiba ukuthetha naye. Wenyuka uThixo esuka kuAbraham.</li>
      <li>UAbraham wamthabatha uIshmayeli unyana wakhe, nabo bonke abazalelwe endlwini yakhe, nabo bonke abazuzwe ngemali yakhe,  yonke into eyindoda phakathi kwabantu bendlu ka-Abraham,  wayalusa inyama yokwaluswa kwangaloo mini, njengoko abethethile uThixo kuye.</li>
      <li>UAbraham ebeminyaka imashumi asithoba anesithoba ezelwe,  ukwaluswa kwenyama yokwaluswa.</li>
      <li>UIshmayeli, unyana wakhe, ebeminyaka ilishumi elinamithathu ezelwe, ukwaluswa kwenyama yokwaluswa.</li>
      <li>Kwangaloo mini waluswa uAbraham, noIshmayeli unyana wakhe.</li>
      <li>Nawo onke amadoda endlu yakhe, azalelwe endlwini yakhe,  nazuzwe ngemali kubani wolunye uhlanga, aluswa kunye naye.</li>
    </ol>
  </li>
  <li>
    <ol>
      <li>UYehova wabonakala kuye eMiokini kaMamre, ehleli emnyango wentente, ekufudumaleni kwemini.</li>
      <li>Wawaphakamisa amehlo akhe, wabona, nango amadoda amathathu emi ngakuye. Wabona, wagidima, eya kuwa khawulela, esuka emnyango wentente.</li>
      <li>Waqubuda emhlabeni, wathi, Nkosi yam, ukuba kaloku ndibabalwe nguwe, musa ukudlula umke kumkhonzi wakho.</li>
      <li>Makhe kuthatyathwe intwana yamanzi, nihlambe iinyawo zenu,  ningqengqe phantsi komthi lo;</li>
      <li>ndithabathe iqhekeza lesonka, nixhase iintliziyo zenu;  kamva nodlula; kuba nize kudlula ngenxa yoko kumkhonzi wenu.  Athi, Yenza ngoko uthethe ngako.</li>
      <li>Wakhawuleza uAbraham, waya ententeni kuSara, wathi,  Khawuleza, uxovule iiseha ezintathu zomgubo ocoliweyo, wenze amaqebengwana ezonka.</li>
      <li>Wagidima waya ezinkomeni uAbraham, wathabatha ithole lenkomo, lithambile, lilungile, wanika umfana, wakhawuleza ukulilungisa.</li>
      <li>Wathabatha amasi, nobisi, nethole lenkomo abelilungisile,  wabeka phambi kwawo, wema ngakuwo phantsi komthi lowo, adla.</li>
      <li>Athi kuye, Uphi na uSara umkakho?</li>
      <li>Wathi, Nanko ententeni. Yathi, Ndiya kubuyela kuwe,  lakubuya eli xesha; yabona, uSara umkakho uya kuba nonyana.  Weva uSara esemnyango wentente, wona esemva kwayo.</li>
      <li>Ke kaloku uAbraham noSara babesebaluphele, sebekhulile;  kusekunqamkile kuSara okwendlela yabafazi.</li>
      <li>USara wahleka ngaphakathi kwakhe, esithi, Emveni kokuba ndihagele, ndisaya kuyolelwa na, nenkosi yam yaluphele nje?</li>
      <li>Wathi uYehova kuAbraham, Yini na ukuba uSara ahleke,  esithi, Kuhleliwe nje ndiya kuzala na ndaluphele nje mna?</li>
      <li>Kukho nto ingamnqabelayo na uYehova? Ngexesha elimisiweyo ndiya kubuyela kuwe, lakubuya eli xesha, uSara abe nonyana.</li>
      <li>Wakhanyela uSara, esithi, Andihlekanga; kuba ebesoyika.  Wathi yena, Hayi, uhlekile.</li>
      <li>Asuka ke amadoda lawo ondela eSodom; uAbraham ehamba nawo,  ewaphelekelela.</li>
      <li>Wathi uYehova, Ndomfihlela na uAbraham into endiza kuyenza?</li>
      <li>Kanti uAbraham uya kuthi abe luhlanga olukhulu,  olunamandla, zisikeleleke ngaye iintlanga zonke zehlabathi.</li>
      <li>Kuba ndaze yena, ukuze abawisele umthetho abantwana bakhe,  nendlu yakhe emva kwakhe, bagcine indlela kaYehova, benze ubulungisa nokusesikweni, ukuze uYehova amenzele uAbraham into ayithethileyo kuye.</li>
      <li>Wathi uYehova, Isikhalo saseSodom neGomora sisikhulu nje,  nesono sayo sinzima kunene nje,</li>
      <li>ndiya kukha ndihle, ndikhangele ukuba baphelelisile na ngokwesikhalo sayo esifikileyo kum; ukuba akunjalo, ndazi.</li>
      <li>Ajika apho amadoda lawo, asinga eSodom; ke yena uAbraham wayesemi phambi koYehova.</li>
      <li>Wasondela uAbraham, wathi, Ungade ubhebhethe olilungisa kunye nongendawo yini na?</li>
      <li>Hi, kwakho amashumi amahlanu amalungisa phakathi komzi;  ungade uyibhebhethe, ungayixoleli, loo ndawo yini na, ngenxa yamalungisa amashumi mahlanu akuyo?</li>
      <li>Makube lee kuwe ukwenza ngokwendawo enjalo ukubulala olilungisa kunye nongendawo, ilungisa libe njengongendawo;  makube lee kuwe. Umgwebi wehlabathi lonke akayi kwenza okusesikweni yini na?</li>
      <li>Wathi uYehova, Ukuba ndithe ndafumana eSodom amalungisa amashumi mahlanu phakathi komzi, ndoyixolela yonke loo ndawo ngenxa yawo.</li>
      <li>Waphendula uAbraham, wathi, Khawubone, sendide ndathetha eNkosini, ndiluthuli nothuthu.</li>
      <li>Hi ke, kwasweleka isihlanu kumalungisa amashumi mahlanu,  wowonakalisa ngenxa yesihlanu yini na wonke umzi? Yathi, Andiyi kuwonakalisa, ukuba ndithe ndafumana khona amashumi omane anesihlanu.</li>
      <li>Waphinda kanjalo wathetha kuye, wathi, Hi ke, kwafunyanwa khona amashumi omane? Yathi, Andiyi kukwenza ngenxa yamashumi omane.</li>
      <li>Wathi, Mayingabi namsindo iNkosi, khe ndithethe. Hi ke,  kwafunyanwa khona amashumi omathathu? Yathi, Andiyi kukwenza,  ukuba ndithe ndafumana khona amashumi omathathu.</li>
      <li>Wathi, Khawubone, sendide ndathetha eNkosini. Hi ke,  kwafunyanwa khona amashumi omabini? Yathi, Andiyi kuwonakalisa ngenxa yamashumi omabini.</li>
      <li>Wathi, Mayingabi namsindo iNkosi, khendithethe esi sihlandlo sodwa. Hi ke, kwafunyanwa khona ishumi elinye? Yathi,  Andiyi kuwonakalisa ngenxa yeshumi elinye.</li>
      <li>Wemka uYehova, akugqiba ukuthetha kuAbraham; uAbraham wabuyela endaweni yakhe.</li>
    </ol>
  </li>
  <li>
    <ol>
      <li>Zafika izithunywa ezo zozibini eSodom ngokuhlwa, uLote ehleli esangweni leSodom. ULote wazibona, wesuka waya kuzikhawulela, waqubuda ngobuso emhlabeni.</li>
      <li>Wathi, Khanibone, zinkosi zam! Khaniphambukele endlwini yomkhonzi wenu, nilale, nihlambe iinyawo zenu, nivuke kusasa,  nihambe indlela yenu. Zathi, Hayi, solala esitratweni.</li>
      <li>Wazijoka kunene, zaphambukela kuye, zangena endlwini yakhe;  wazenzela isidlo, woja nezonka ezingenagwele, zadla.</li>
      <li>Ke kaloku, zingekalali, amadoda aloo mzi, amadoda aseSodom,  ayirhawula indlu, ethabathela kumfana esa kwixhego, bonke abantu bevela nasekupheleni kwawo.</li>
      <li>Bambiza uLote, bathi kuye, Aphi na amadoda angene kuwe ngobu busuku? Wakhuphele kuthi, siwazi.</li>
      <li>Waphuma uLote waya kubo emnyango, waluvala ucango emva kwakhe,</li>
      <li>wathi, Musani ukwenza into embi, bazalwana.</li>
      <li>Khanibone, ndineentombi ezimbini ezingazani nandoda;  mandikhuphele zona kuni, nenze kuzo ngoko kulungileyo emehlweni enu. Ke kula madoda musani ukwenza nto, kuba angene ngenxa yoko emthunzini wophahla lwam.</li>
      <li>Bathi, Khwelela; batsho bathi, Lo wezayo ngokuphambukela uhlala egweba; ngoku sokuphatha kakubi wena kunawo. Besuka indulumbane phezu kwendoda uLote, basondela, beza kuluqhekeza ucango.</li>
      <li>Amadoda lawo asolula isandla sawo, amngenisa uLote kuwo endlwini, aluvala ucango.</li>
      <li>Awabetha ngobumfama amadoda abesemnyango wendlu,  ethabathela kwencinane esa kwenkulu, azidinisa ke ukufuna umnyango.</li>
      <li>Athi amadoda lawo kuLote, Usenabani na apha? Umyeni,  noonyana bakho, neentombi zakho, nabo bonke onabo kulo mzi,  bakhuphe kule ndawo;</li>
      <li>ngokuba siya kuyonakalisa le ndawo, ngokuba sikhulu isikhalo sabo ebusweni bukaYehova. UYehova usithume ukuba siyonakalise.</li>
      <li>Waphuma, uLote, wathetha kubayeni beentombi zakhe, abaya kuzeka iintombi zakhe, wathi, Sukani, niphume kule ndawo;  ngokuba uYehova uya kuwonakalisa lo mzi. Usuke waba njengohlekisayo emehlweni abayeni beentombi zakhe.</li>
      <li>Izithunywa zamngxamisa uLote ngesifingo, zathi, Vuka,  thabatha umkakho, neentombi zakho zombini, aba banokufumaneka,  hleze ubhebhethwe ngobugwenxa balo mzi.</li>
      <li>Wazilazila; amadoda abamba isandla sakhe, nesandla somkakhe, nesandla seentombi zakhe zombini; uYehova emvela,  amkhupha, amyeka ngaphandle komzi.</li>
      <li>Akuba emkhuphele phandle, athi, Zisindise ngenxa yomphefumlo wakho. Musa ukubheka emva kwakho, musa ukuma kuwo wonke lo mmandla; zisindise ngokuya entabeni, hleze ubhebhethwe.</li>
      <li>Wathi kuwo uLote, Hayi, Nkosi yam.</li>
      <li>Khawubone, umkhonzi wakho umbabale. Uyikhulisile inceba yakho ondenzeleyo, ukuba uwusindise umphefumlo wam; mna ke andinako ukuzisindisa ngokuya entabeni, hleze ndinanyathelwe bububi, ndife.</li>
      <li>Khawubone, lo mzi ukufuphi, ukuba kubalekelwe kuwo,  mncinane; ndanga ndingazisindisa ngokuya kuwo (awumncinane na?), usinde umphefumlo wam.</li>
      <li>Wathi kuye, Yabona, ndikunonelele nangale nto, ukuba ndingawubhukuqi lo mzi uthethe ngawo.</li>
      <li>Khawuleza, zisindise ngokuya khona, kuba andinakwenza nto ude ufike khona. Ngenxa yoko igama laloo mzi kwathiwa yiTsohare.</li>
      <li>Ilanga lalise liphumile phezu kwehlabathi, ukufika kukaLote eTsohare.</li>
      <li>Wanisa ke uYehova phezu kweSodom neGomora isulfure nomlilo ophuma kuYehova emazulwini;</li>
      <li>wayibhukuqa loo mizi, nawo wonke loo mmandla, nabo, bonke abemi baloo mizi, nesihlumo somhlaba.</li>
      <li>Kodwa umkakhe, esemva kwakhe, wakhangela ngasemva, waba yintsika yetyuwa.</li>
      <li>UAbraham wavuka kusasa, waya kuloo ndawo wayemi kuyo ebusweni bukaYehova.</li>
      <li>Wondela eSodom neGomora, nakulo lonke ilizwe laloo mmandla. Wakhangela; nango unyuka umsi welo zwe, njengomsi weziko lemfutho.</li>
      <li>Kwathi, xenikweni uThixo wayonakalisayo imizi yaloo mmandla, uThixo wamkhumbula uAbraham, wamkhupha uLote phakathi kobhukuqo olo, ekuyibhukuqeni imizi leyo abehleli kuyo uLote.</li>
      <li>Wenyuka uLote ephuma eTsohare, wahlala entabeni,  eneentombi zakhe zombini, kuba ebesoyika ukuhlala eTsohare;  wahlala emqolombeni, yena neentombi zakhe zombini.</li>
      <li>Yathi eyamazibulo kwencinane, Ubawo waluphele; akukho ndoda ezweni apha yokusingena ngokwendlela yehlabathi lonke;</li>
      <li>yiza, simseze ubawo iwayini, silale naye, sigcine imbewu ngobawo.</li>
      <li>Zamseza ke uyise iwayini ngobo busuku; yangena eyamazibulo, yalala noyise; akayazanga yena ukulala kwayo nokuvuka kwayo.</li>
      <li>Kwathi ngengomso, yathi eyamazibulo kwencinane, Yabona,  ndilele nobawo phezolo; masimseze iwayini nangobu busuku,  ungene, ulale naye, ukuba sigcine imbewu ngobawo.</li>
      <li>Zamseza ke uyise iwayini nangobo busuku, yasuka, encinane yalala naye; akayazanga yena ukulala kwayo nokuvuka kwayo.</li>
      <li>Zamitha zombini iintombi zikaLote ngoyise.</li>
      <li>Eyamazibulo yazala unyana, yambiza ngegama elinguMowabhi;  yena nguyise wamaMowabhi unanamhla.</li>
      <li>Nencinane yazala unyana, yambiza ngegama elinguBhenami;  yena nguyise wonyana baka-Amon unanamhla.</li>
    </ol>
  </li>
  <li>
    <ol>
      <li>Ke kaloku uAbraham wanduluka apho, waya ezweni lasezantsi,  wahlala phakathi kweKadeshe neShure, waphambukela eGerare.</li>
      <li>Wathi uAbraham ngoSara umkakhe, Ngudade wethu. UAbhimeleki ukumkani waseGerare wathuma, wamthabatha uSara.</li>
      <li>Weza uThixo kuAbhimeleki ngephupha ebusuku, wathi kuye,  Uyabona, ufile ngenxa yomfazi omthabathileyo; ngumkamntu.</li>
      <li>Ke uAbhimeleki ubengasondelanga kuye; wathi, Nkosi,  nolunobulungisa uhlanga wolubulala, yini na?</li>
      <li>Akatshongo na yena kum ukuthi, Ngudade wethu, naye ngokwakhe wathi, Ngumnakwethu? Le nto ndiyenze ngentliziyo yam igqibelele, nangezandla zam zimsulwa.</li>
      <li>Wathi uThixo kuye ngephupha, Nam ndiyazi ukuba uyenze le nto ngentliziyo yakho igqibelele. Ndakunqanda nam, ukuba ungoni kum; ngenxa yoko andikuvumelanga ukuba umchukumise.</li>
      <li>Ngoko mbuyise umfazi wale ndoda, ngokuba ingumprofeti;  yokuthandazela ukuba uphile; ukuba uthe akwambuyisa, yazi ukuba uya kufa, wena nabo bonke onabo.</li>
      <li>Wavuka kwakusasa uAbhimeleki, wababiza bonke abakhonzi bakhe, wawathetha onke la mazwi ezindlebeni zabo. Oyika kakhulu loo madoda.</li>
      <li>UAbhimeleki wambiza uAbraham, wathi kuye, Yintoni na le nto uyenzileyo kuthi? Ndikone ngantoni na, ukuba mna nobukumkani bam isono esingaka? Wenze kum izenzo ezingezakwenziwa.</li>
      <li>Wathi uAbhimeleki kuAbraham, Ubone ntoni na, ukuba uyenze le nto?</li>
      <li>Wathi uAbraham, Ndithe, akukho kanye ukoyika uThixo kule ndawo; baya kundibulala ngenxa yomkam.</li>
      <li>Okwenene ngudade wethu; yintombi kabawo, kodwa akantombi kama, waba ngumkam ke.</li>
      <li>Kwathi, uThixo akundiphambukisa, andikhuphe endlwini kabawo, ndathi kuye, Nantsi inceba owondenzela yona: ezindaweni zonke esofika kuzo, uze uthi ngam, Ngumnakwethu.</li>
      <li>UAbhimeleki wathabatha impahla emfutshane, neenkomo,  nabakhonzi, nabakhonzazana, wanika uAbraham; wambuyisela uSara umkakhe kuye.</li>
      <li>Wathi uAbhimeleki, Nali ilizwe lam, liphambi kwakho; hlala apho kulungileyo emehlweni akho.</li>
      <li>Wathi kuSara, Yabona, umnakwenu ndimnike iwaka lesilivere;  yabona, sisigqubuthelo samehlo kuwe, ngokusingisele kubo bonke aba nawe; naphakathi kwabo bonke ugwetyelwe.</li>
      <li>Wathandaza uAbraham kuThixo; uThixo wamphilisa uAbhimeleki, nomkakhe, nabakhonzazana bakhe, bazala.</li>
      <li>Ngokuba uYehova ubezivingcile kanye, zonke izizalo endlwini ka-Abhimeleki, ngenxa kaSara, umka-Abraham.</li>
    </ol>
  </li>
  <li>
    <ol>
      <li>Ke kaloku uYehova wamvelela uSara njengoko ebetshilo;  uYehova wamenzela uSara njengoko abekuthethile.</li>
      <li>Wamitha ke uSara, wamzalela uAbraham unyana ekwaluphaleni kwakhe, ngexesha elimisiweyo abelithethile uThixo kuye.</li>
      <li>UAbraham wamthiya loo nyana wakho abemzalelwe, awamzalayo uSara, igama elinguIsake.</li>
      <li>UAbraham wamalusa uIsake unyana wakhe, akuba ntsuku zisibhozo ezelwe, njengoko uThixo abemwisele umthetho.</li>
      <li>UAbraham ube eminyaka ilikhulu, ukuzalelwa kwakhe uIsake unyana wakhe.</li>
      <li>Wathi uSara, Undihlekisile uThixo; bonke abakuvayo oku baya kuhleka nam.</li>
      <li>Wathi, Ngubani na obengatsholo kuAbraham ukuthi, uSara wanyisa abantwana? Ngokuba ndimzalele unyana ekwaluphaleni kwakhe.</li>
      <li>Wakhula umntwana, walunyulwa; uAbraham wenza isidlo esikhulu mhlana walunyulwayo uIsake.</li>
      <li>USara wambona unyana kaHagare umYiputazana, awamzalela uAbraham, ehlekisa.</li>
      <li>Wathi kuAbraham, Mgxothe umkhonzazana nonyana wakhe; kuba unyana walo mkhonzazana akayi kulidla ilifa ndawonye nonyana wam uIsake.</li>
      <li>Lalibi kunene elo zwi emehlweni ka-Abraham ngenxa yonyana wakhe.</li>
      <li>Wathi uThixo kuAbraham, Malingabi libi emehlweni akho ngenxa yenkwenkwe, nangenxa yomkhonzazana wakho. Entweni yonke ayithethileyo uSara kuwe, phulaphula izwi lakhe, ngokuba iya kuba ngoIsake lo imbewu kuwe.</li>
      <li>Kananjalo unyana womkhonzazana ndiya kumenza uhlanga,  ngokuba eyimbewu yakho.</li>
      <li>Wavuka kusasa uAbraham, wathabatha isonka nentsuba yamanzi, wanika uHagare, ebeka emagxeni akhe, nenkwenkwe,  wamndulula. Wemka ke, wandwendwela entlango yaseBher-shebha.</li>
      <li>Aphela amanzi entsubeni, wayiphosa inkwenkwe phantsi kwetyholo.</li>
      <li>Waya wahlala phantsi malunga nayo, umgama ongangowokutola ngotolo; kuba wathi, Mandingakuboni ukufa kwenkwenkwe. Wahlala phantsi malunga nayo ke, waphakamisa izwi lakhe, walila.</li>
      <li>Waliva uThixo ilizwi lenkwenkwe. Samemeza isithunywa sikaThixo kuHagare sisemazulwini, sathi kuye, Unantoni na,  Hagare? Musa ukoyika, ngokuba uThixo ulivile ilizwi lenkwenkwe apho ikhona.</li>
      <li>Suka ume, uyithabathe inkwenkwe, uyibambe ngesandla; kuba ndiya kuyenza uhlanga olukhulu.</li>
      <li>UThixo wawavula amehlo akhe, wabona iqula lamanzi; waya wayizalisa intsuba ngamanzi, wayiseza inkwenkwe.</li>
      <li>UThixo waba nenkwenkwe leyo; yakhula, yahlala entlango,  yaba yintoli yakukhula, yahlala entlango yaseParan;</li>
      <li>unina wayithabathela umfazi ezweni laseYiputa.</li>
      <li>Kwathi ngelo xesha, wathetha uAbhimeleki, noFikolo umthetheli womkhosi wakhe, kuAbraham, esithi, UThixo unawe entweni yonke osukuba uyenza.</li>
      <li>Ngoko ndifungele uThixo apha, ukuba akuyi kundixokisa mna,  noonyana bam, nenzalo yam; wothi ngokwenceba endiyenzileyo kuwe, wenze kum, nakwilizwe ophambukele kulo.</li>
      <li>Wathi uAbraham, Mna ndofunga.</li>
      <li>UAbraham wamohlwaya uAbhimeleki ngenxa yequla lamanzi elalihluthwe ngabakhonzi baka-Abhimeleki.</li>
      <li>Wathi uAbhimeleki, Bendingazi ukuba yenziwe ngubani na le nto; nawe ube ungandixelelanga; nam bendingayivanga, ndiyiva namhla.</li>
      <li>UAbraham wathabatha impahla emfutshane, neenkomo, wanika uAbhimeleki, benza umnqophiso bobabini.</li>
      <li>UAbraham wamisa amathokazi ezimvu asixhenxe omhlambi, aba wodwa.</li>
      <li>Wathi uAbhimeleki kuAbraham, Ayintoni na la mathokazi ezimvu asixhenxe uwamisileyo odwa?</li>
      <li>Wathi, La mathokazi ezimvu asixhenxe wowathabatha esandleni sam, abe bubungqina bam bokuba ndilimbile eli qula.</li>
      <li>Ngenxa yoko kwathiwa loo ndawo yiBher-shebha; ngokuba kulapho bafungayo bobabini.</li>
      <li>Benza ke umnqophiso eBher-shebha. Wesuka uAbhimeleki,  noFikolo umthetheli womkhosi wakhe, babuyela ezweni lamaFilisti.</li>
      <li>UAbraham watyala umtamariske eBher-shebha, walinqula khona igama likaYehova uThixo ongunaphakade.</li>
      <li>UAbraham waye engumphambukeli ezweni lamaFilisti imihla emininzi.</li>
    </ol>
  </li>
  <li>
    <ol>
      <li>Kwathi emveni kwezo nto, uThixo wamvavanya uAbraham, wathi kuye, Abraham; wathi yena, Ndilapha.</li>
      <li>Wathi, Khawuthabathe unyana wakho, emnye kuwe, omthandayo,  uIsake, uhambe uye ezweni laseMoriya, umnyuse khona abe lidini elinyukayo phezu kwentaba endokuxelela yona.</li>
      <li>Wavuka uAbraham kusasa, walibopha iesile lakhe, wathabatha amabini kumadodana akhe, noIsake unyana wakhe, wacanda iinkuni zedini elinyukayo, wesuka waya endaweni abemxelele yona uThixo.</li>
      <li>Ngomhla wesithathu uAbraham wawaphakamisa amehlo akhe,  wayibona loo ndawo ikude.</li>
      <li>Wathi uAbraham kumadodana akhe, Hlalani nina apha ne-esile;  mna nomfana lo soya phaya, sinqule, sibuye size kuni.</li>
      <li>Wazithabatha uAbraham iinkuni zedini elinyukayo, wazibeka phezu koIsake unyana wakhe, waphatha umlilo ngesandla,  nesitshetshe, bahamba bobabini ndawonye.</li>
      <li>Watsho uIsake kuAbraham uyise ukuthi, Bawo. Wathi yena,  Ndilapha, nyana wam. Wathi, Nangu umlilo neenkuni; iphi na ke imvu yedini elinyukayo?</li>
      <li>Wathi uAbraham, UThixo wozibonela imvu yedini elinyukayo,  nyana wam. Bahamba bobabini ndawonye.</li>
      <li>Bafika endaweni abemxelele yona uThixo, wakha khona uAbraham isibingelelo, wazicwangcisa iinkuni, wambopha uIsake unyana wakhe, wambeka esibingelelweni phezu kweenkuni.</li>
      <li>Wasolula uAbraham isandla sakhe, wathabatha isitshetshe,  ukuba amsike unyana wakhe.</li>
      <li>Samemeza kuye isithunywa sikaYehova sisemazulwini, sathi,  Abraham, Abraham.</li>
      <li>Wathi, Ndilapha. Sathi, Musa ukusisa isandla sakho kumfana, musa ukumenza nto, kuba ndiyazi ngoku ukuba uyamoyika uThixo; akunqabanga nonyana akho kum, emnye kuwe.</li>
      <li>UAbraham waphakamisa amehlo akhe, wakhangela, nantso inkunzi yegusha ngasemva, ibambeke ngeempondo etyholweni; waya uAbraham, wayithabatha inkunzi yegusha, wayinyusa ukuba ibe lidini elinyukayo esikhundleni sonyana wakhe.</li>
      <li>UAbraham wathi igama laloo ndawo linguYehova ozibonelayo ekuthiwa nanamhla, Entabeni abonakala kuyo uYehova.</li>
      <li>Samemeza isithunywa sikaYehova kuAbraham okwesibini sisemazulwini sathi,</li>
      <li>Ndizifungile, utsho uYehova, ngenxa enokuba uyenzile le nto, akwanqaba nonyana wakho, emnye kuwe:</li>
      <li>ukuba ndiya kukusikelela ndikusikelele; ndiya kuyandisa ndiyandise imbewu yakho njengeenkwenkwezi zezulu,  nanjengentlabathi eselunxwemeni lolwandle; imbewu yakho ilidle ilifa isango leentshaba zayo;</li>
      <li>zisikelelwe ngembewu yakho zonke untlanga zehlabathi,  ngenxa enokuba uliphulaphule ilizwi lam.</li>
      <li>Wabuyela uAbraham kumadodana akhe, besuka baya bendawonye eBher-shebha, wahlala uAbraham eBher-shebha.</li>
      <li>Kwathi emva kwezi zinto, kwaxelwa kuAbraham kwathiwa,  Yabona, uMilka ukwazele naye kuNahore, umninawa wakho,  abantwana:</li>
      <li>u-Utse owamazibulo akhe, noBhuzi umninawa wakhe,  noKemuweli uyise ka-Aram,</li>
      <li>noKesede, noHazo, noPildashe, noYidelafu, noBhetuweli</li>
      <li>(uBhetuweli ke wazala uRebheka); abo bosibhozo uMilka wamzalela uNahore, umninawa ka-Abraham.</li>
      <li>Ishweshwe lakhe, eligama linguRehuma, lazala nalo uTebha,  noGaham, noTahashe, noMahaka.</li>
    </ol>
  </li>
  <li>
    <ol>
      <li>Ke kaloku ukudla ubomi kukaSara kwaba yiminyaka elikhulu elinamanci mabini aneminyaka esixhenxe; yiyo iminyaka yokudla ubomi kukaSara.</li>
      <li>Wafa ke uSara eKiriyati ka-Arbha, eyiHebron, ezweni lakwaKanan. UAbraham waya kumbambazelela uSara nokumlilela.</li>
      <li>Wesuka uAbraham ebusweni bomfikazi lowo,</li>
      <li>wathetha koonyana bakaHeti, esithi, Ndingumphambukeli,  ndilundwendwe kuni; ndinikeni ndibe nendawo yam yokungcwaba phakathi kwenu, ukuze ndimngcwabe umfikazi, angabikho phambi kwam.</li>
      <li>Bamphendula uAbraham oonyana bakaHeti, bathi kuye, Sive,  nkosi yam!</li>
      <li>Usisikhulu sakwaThixo phakathi kwethu; kwelona linyulekayo kumangcwaba ethu, mngcwabe umfikazi lowo; akukho bani kuthi uya kwala nengcwaba lakhe, ukuba ungamngcwabi umfikazi lowo.</li>
      <li>Wesuka uAbraham, waqubuda kubantu belizwe elo, koonyana bakaHeti abo.</li>
      <li>Wathetha nabo esithi, Ukuba kusemphefumlweni wenu, ukuba ndimngcwabe umfikazi, angabikho phambi kwam, ndiveni,  nindibongozele kuEfron, unyana kaTsohare,</li>
      <li>ukuba andinike umqolomba waseMakapela, lowo anawo,  osekupheleni kwentsimi yakhe, andinike wona ngemali ezalisekileyo; ube yindawo yam yokungcwaba phakathi kwenu.</li>
      <li>UEfron wayehleli phakathi koonyana bakaHeti; uEfron umHeti wamphendula uAbraham ezindlebeni zoonyana bakaHeti, zabo bonke abangenayo ngesango lomzi wakhe, esithi, Hayi, nkosi yam,  ndive!</li>
      <li>Intsimi leyo ndiyakunika, nomqolomba okuyo ndiyakunika;  emehlweni oonyana babantu bakowethu ndiyakunika; ngcwaba umfikizi loo.</li>
      <li>Waqubuda uAbraham phambi kwabantu belizwe elo.</li>
      <li>Wathetha kuEfron ezindlebeni zabantu belizwe elo, wathi,  Wanga ungandiva; ndikunika imali ngentsimi; yithabathe kum,  ndingcwabe umfikazi khona.</li>
      <li>UEfron wamphendula uAbraham, wathi kuye,</li>
      <li>Nkosi yam, ndive! Umhlaba ngoweeshekele zesilivere ezimakhulu mane. Yintoni na loo nto phakathi kwam nawe? Ngcwaba ke umfikazi lowo.</li>
      <li>UAbraham wamphulaphula uEfron; uAbraham wamlinganisela uEfron isilivere leyo, abethethe ngayo ezindlebeni zoonyana bakaHeti, amakhulu omane eeshekele zesilivere evunywayo ngumrhwebi.</li>
      <li>Yaqiniseka ke intsimi kaEfron eseMakapela ephambi kowakwaMamre, intsimi leyo nomqolomba okuyo, nemithi yonke esentsimini, ekuyo yonke imilimandlela ngeenxa zonke.</li>
      <li>Yaba yinzuzo kuAbraham emehlweni oonyana bakaHeti, kubo bonke abangenayo ngesango lomzi wakhe.</li>
      <li>Emveni koko uAbraham wamngcwaba uSara umkakhe emqolombeni wentsimi yaseMakapela phambi kowakwaMamre, kowaseHebron leyo,  ezweni lakwaKanan.</li>
      <li>Yaqiniseka ke intsimi leyo nomqolomba okuyo kuAbraham,  ukuze abe nendawo yakhe yokungcwaba, ngoonyana bakaHeti.</li>
    </ol>
  </li>
  <li>
    <ol>
      <li>Ke kaloku uAbraham ebaluphele, eselekhulile ebudaleni;  uYehova waye emsikelele ke uAbraham ezintweni zonke.</li>
      <li>Wathi uAbraham kumkhonzi wakhe, oyena mkhulu endlwini yakhe, obelawula zonke izinto abenazo, Khawubeke isandla sakho phantsi kwethanga lam,</li>
      <li>ndikufungise uYehova uThixo wamazulu, uThixo wehlabathi,  ukuba akuyi kumzekela unyana wam umfazi ezintombini zamaKanan,  endihleli phakathi kwawo;</li>
      <li>ukuba woya ezweni lakowethu, nakwelokuzalwa kwam, umzekele unyana wam uIsake umfazi.</li>
      <li>Wathi umkhonzi kuye, Hi ke, ayavuma inkazana ukundilandela ukuza kweli lizwe, ndombuyisela na unyana wakho kwelo zwe waphuma kulo wena?</li>
      <li>Wathi uAbraham kuye, Zilumkele ungambuyiseli unyana wam khona.</li>
      <li>UYehova, uThixo wamazulu, owandithabathayo endlwini kabawo,  ezweni lokuzalwa kwam, owathethayo kum, owandifungelayo esithi,  Imbewu yakho ndiya kuyinika eli lizwe, yena wosithuma isithunywa sakhe phambi kwakho, umzekele umfazi unyana wam khona.</li>
      <li>Ukuba ke inkazana leyo ithe ayavuma ukukulandela, woba ukhululekile kwesi sifungo sam; kodwa uze ungambuyiseli unyana wam khona.</li>
      <li>Wasibeka umkhonzi isandla sakhe ngaphantsi kwethanga lika-Abraham inkosi yakhe, wamfungela loo nto.</li>
      <li>Umkhonzi wathabatha unkamela ezilishumi kwunkamela zenkosi yakhe, wemka enezinto zonke ezilungileyo zenkosi yakhe esandleni sakhe, wesuka waya kwa-Aram, phakathi kweMilambo,  emzini kaNahore.</li>
      <li>Waziguqisa iinkamela ngaphandle komzi, ngasequleni lamanzi, ngexa langokuhlwa, ngexa lokuphuma kwabakhi bamanzi.</li>
      <li>Wathi, Yehova, Thixo wenkosi yam uAbraham,  mawundithamsanqele namhla, uyenzele inkosi yam uAbraham inceba.</li>
      <li>Yabona, ndimi ngasemthonjeni wamanzi; untombi zabantu balo mzi ziyaphuma, ziza kukha amanzi.</li>
      <li>Ke intombi endothi kuyo, Khawuthobe umphanda wakho ndisele; ize ithi, Sela, neenkamela zakho ndoziseza nazo:  mayibe yiyo oyimisele umkhonzi wakho uIsake; ndazi mna ngoko,  ukuba uyenzele inkosi yam inceba.</li>
      <li>Kwathi, ingekagqibi ukuthetha, gqi uRebheka esiza, lowo wazalwayo nguBhetuweli, unyana kaMilka, umkaNahore, umninawa ka-Abraham, enomphanda wakhe egxalabeni lakhe.</li>
      <li>Intombi leyo ibe intle kunene imbonakalo, intombi eyintombi, engaziwanga ndoda; yehla, yeza emthonjeni,  yawuzalisa umphanda wayo, yenyuka.</li>
      <li>Wagidima umkhonzi waya kuyikhawulela, wathi, Ndiphe ndisele intwana yamanzi emphandeni wakho.</li>
      <li>Yathi, Sela, nkosi yam. Yakhawuleza, yawuhlisela esandleni umphanda wayo, yamseza.</li>
      <li>Yakugqiba ukumseza, yathi, Neenkamela zakho ndiya kuzikhelela, zide zigqibe ukusela.</li>
      <li>Yakhawuleza, yawugalela umphanda wayo emkhombeni wokuseza,  yagidima yaya kukha futhi equleni, yazikhelela zonke unkamela zakhe.</li>
      <li>Indoda leyo yee nqa yiyo, ithe cwaka, ukuze yazi ukuba uYehova uyiphumelelisile indlela yayo, akayiphumelelisanga,  kusini na.</li>
      <li>Kwathi, iinkamela zigqibile ukusela, indoda leyo yathabatha ijikazi lempumlo legolide, elisisiqingatha seshekele ubunzima balo, nezacholo zozibini zokufakwa ezandleni,  eziziishekele ezilishumi zegolide ubunzima bazo; yathi,  Uyintombi kabani na wena?</li>
      <li>Khawundixelele; kukho ndawo na yokulala endlwini kayihlo?</li>
      <li>Yathi kuye, Ndiyintombi kaBhetuweli, unyana kaMika,  awamzalela uNahore.</li>
      <li>Yathi kuye, Sinawo umququ kwaneendiza ezaneleyo, nendawo yokulala.</li>
      <li>Yathoba indoda leyo, yaqubuda kuYehova.</li>
      <li>Yathi, Makabongwe uYehova, uThixo wenkosi yam uAbraham,  ongayiyekelelanga inceba yakhe nenyaniso yakhe, imke enkosini yam: uthe ndisendleleni, uYehova wandikhokelela endlwini yabazalwana benkosi yam.</li>
      <li>Yakhawuleza intombi leyo, yaxelela indlu kanina ngokwala mazwi.</li>
      <li>URebheka waye enomnakwabo, ogama linguLabhan waya endodeni leyo ngaphandle emthonjeni.</li>
      <li>Ke kwathi, akulibona ijikazi lempumlo, nezacholo ezandleni zodade wabo, wathi, akuweva amazwi kaRebheka udade wabo,  esithi, Yenjenje indoda le ukuthetha kum: waya kuyo indoda,  nantso imi ngasezinkameleni ngasemthonjeni.</li>
      <li>Wathi, Yiza, wena usikelelweyo nguYehova; umeleni na ngaphandle? Mna ndiyilungisile indlu nendawo yeenkamela.</li>
      <li>Yangena indoda leyo endlwini, wazikhulula iinkamela zayo;  iinkamela wazinika umququ neendiza, wayinika amanzi okuhlamba iinyawo zayo, neenyawo zamadoda abenayo.</li>
      <li>Kwabekwa ukudla phambi kwayo. Yathi yona, Andiyi kudla,  ndide ndilithethe ilizwi lam. Wathi, Thetha.</li>
      <li>Yathi, Ndingumkhonzi ka-Abraham.</li>
      <li>UYehova uyisikelele kunene inkosi yam; wayikhulisa,  wayinika imphahla emfutshane, neenkomo, nesilivere, negolide,  nabakhonzi, nabakhonzazana, neenkamela, namaesile.</li>
      <li>Ke uSara, umfazi wankosi yam, wayizalela inkosi yam unyana, emveni kokuba iseyaluphele. Imnike zonke izinto enazo.</li>
      <li>Yandifungisa ke inkosi yam, isithi, Unyana wam uze ungamzekeli umfazi ezintombini zamaKanan, endihleli ezweni lawo mna.</li>
      <li>Suka uye endlwini kabawo emizalwaneni yakowethu, umzekele unyana wam umfazi.</li>
      <li>Ndathi enkosini yam, Hi ke ayandilandela inkazana leyo?</li>
      <li>Yathi kum, UYehova, endihamba phambi kwakhe, wosithuma isithunywa sakhe siye nawe, ayenze ibe nempumelelo indlela yakho, umzekele unyana wam umfazi emizalwaneni yakowethu,  nasendlwini kabawo;</li>
      <li>wandule ukuba msulwa esifungweni sam xa ufikileyo emizalwaneni yakowethu; ukuba abathanga bakunike, woba msulwa esifungweni sam.</li>
      <li>Ndifikile ke namhlanje emthonjeni, ndathi, Yehova, Thixo wenkosi yam uAbraham, ukuba kaloku uyenze yanempumelelo indlela yam endihamba ngayo,</li>
      <li>yabona, ndimi ngasemthonjeni wamanzi; ke intombi ephuma isiza kukha, ndithi kuyo, Khawundiphe ndisele intwana yamanzi emphandeni wakho;</li>
      <li>ithi kum, Sela wena, neenkamela zakho ndozikhelela nazo:  mayibe yiyo engumfazi uYehova ammiseleyo unyana wenkosi yam.</li>
      <li>Ndingekagqibi mna ukuthetha entliziyweni yam, gqi uRebheka, esiza enomphanda egxalabeni lakhe, wehla waya emthonjeni, wakha; ndathi kuye, Khawundiphe ndisele.</li>
      <li>Wakhawuleza, wawuhlisa umphanda wakhe kuye, wathi, Sela,  neenkamela zakho ndoziseza. Ndasela ke, waziseza neenkamela.</li>
      <li>Ndambuza ndathi, Uyintombi kabani na? Wathi, Ndiyintombi kaBhetuweli, unyana kaNahore, lowo wamzalelwa nguMilka.  Ndamfaka ke ijikazi lempumlo ethatheni lakhe, nezacholo ezandleni zakhe.</li>
      <li>Ndathoba, ndamnqula uYehova, ndambonga uYehova, uThixo wenkosi yam uAbraham, ondikhokeleyo endleleni eyinyaniso, ukuba ndimzekele unyana wakhe intombi yomzalwana wenkosi yam.</li>
      <li>Ngoku ke, ukuba niyayenzela inceba nenyaniso inkosi yam,  ndixeleleni; ukuba anenjenjalo, ndixeleleni; ukuze ndibheke ekunene, nokuba kusekhohlo.</li>
      <li>Waphendula uLabhan noBhetuweli, bathi, Le nto iphuma kuYehova; asinakuthetha nto kuwe, nokuba yembi nokuba yelungileyo.</li>
      <li>Nanko uRebheka phambi kwakho. Mthabathe, uhambe, abe ngumfazi wonyana wenkosi yakho, njengoko akuthethileyo uYehova.</li>
      <li>Kwathi, akuweva umkhonzi ka-Abraham amazwi abo, waqubuda emhlabeni kuYehova.</li>
      <li>Umkhonzi wavelisa impahla yesilivere, nempahla yegolide,  nezambatho, wanika uRebheka; wanika umnakwabo nonina izinto ezinconywayo.</li>
      <li>Badla, basela, yena namadoda abenaye, balala, bavuka kusasa, wathi, Ndindululeni ndiye enkosini yam.</li>
      <li>Wathi umnakwabo nonina, Makhe ihlale intombi nathi iintsuku nokuba zilishumi, ihambe ke emveni koko.</li>
      <li>Wathi kubo, Musani ukundibambezela; uYehova uyenze yanempumelelo indlela yam; ndindululeni ndiye enkosini yam.</li>
      <li>Bathi, Masiyibize intombi, sive ngomlomo wayo.</li>
      <li>Bambiza uRebheka, bathi kuye, Uya kuhamba na nale ndoda?  Wathi, Ndohamba.</li>
      <li>Bamndulula ke uRebheka udade wabo, nomanyisikazi wakhe,  nomkhonzi ka-Abraham, namadoda abenaye.</li>
      <li>Bamsikelela uRebheka, bathi kuye, Ungudade wethu; yiba ngamawaka-waka, imbewu yakho ilidle ilifa isango labo bayithiyayo.</li>
      <li>Wesuka uRebheka nomthinjana wakhe, bakhwela ezinkameleni,  balandela emva kwendoda leyo. Umkhonzi wamthabatha ke uRebheka,  wemka.</li>
      <li>Ke kaloku uIsake weza ngendlela evela equleni likaPhila-ebonile; kuba ebemi ezweni lasezantsi.</li>
      <li>Waphuma uIsake, waya kucamngca entsimini, xa kuhlwayo;  wawaphakamisa amehlo akhe, wabona nanzo iinkamela zisiza.</li>
      <li>URebheka wawaphakamisa amehlo akhe, wambona uIsake,  waziphosa phantsi, wehla enkameleni.</li>
      <li>Wathi kumkhonzi, Ngubani na laa mfo uhambayo entsimini,  esiza kusikhawulela? Wathi umkhonzi, Yinkosi yam. Wathabatha ke isigqubuthelo, wazigqubuthela.</li>
      <li>Umkhonzi wamxelela uIsake izinto zonke abezenzile.</li>
      <li>UIsake wamsa ententeni kaSara unina, wamzeka uRebheka,  waba ngumkakhe; wamthanda. UIsake wathuthuzeleka ke ngenxa yonina.</li>
    </ol>
  </li>
  <li>
    <ol>
      <li>Wabuya uAbraham wazeka umfazi; igama lakhe lalinguKetura.</li>
      <li>Wamzalela uZimran, noYokeshan, noMedan, noMidiyan,  noIshibhaki, noShuwa.</li>
      <li>UYokeshan wazala uShebha noDedan; oonyana bakaDedan bebengama-Asiriya, namaLetushi, namaLehum.</li>
      <li>Oonyana bakaMidiyan nguEfa, noEfere, noEnoki, noAbhida,  noElidaha. Bonke abo ngoonyana bakaKetura.</li>
      <li>UAbraham wazinika uIsake zonke izinto abenazo.</li>
      <li>Ke oonyana bamashweshwe, abenawo uAbraham, wabanika izipho uAbraham; wabandulula, bemka kuIsake unyana wakhe, esekho,  basinga empumalanga, ezweni lasempumalanga.</li>
      <li>Yiyo le imihla yeminyaka yokudla ubomi kuka-Abraham awayidlayo; yiminyaka elikhulu elinamanci asixhenxe aneminyaka emihlanu.</li>
      <li>UAbraham waphuma umphefumlo, wafa, eyingwevu enkulu,  aluphele, ephele ebudaleni; wahlanganiselwa kwabakowabo.</li>
      <li>OoIsake noIshmayeli, oonyana bakhe, bamngcwaba emqolombeni waseMakapela, entsimini kaEfron unyana kaTsohare, umHeti,  phambi kowakwaMamre,</li>
      <li>entsimini leyo wayithengayo uAbraham kooyana bakaHeti.  Ungcwatyelwe khona uAbraham, noSara umkakhe.</li>
      <li>Kwathi, emveni kokufa kuka-Abraham, uThixo wamsikelela uIsake unyana wakhe; uIsake wahlala ngasequleni likaPhila-ebonile.</li>
      <li>Yiyo le ke inzala kaIshmayeli, unyana ka-Abraham, awathi uHagare umYiputazana, umkhonzazana kaSara, wamzalela uAbraham.</li>
      <li>Ngawo la amagama oonyana bakaIshmayeli, ngamagama abo ngokwenzala yabo: owamazibulo kaIshmayeli nguNebhayoti,  noKedare, noAdebhele, noMibhesam,</li>
      <li>noMishma, noDuma, noMasa;</li>
      <li>uHadade, noTema, noYeture, noNafishi, noKedema.</li>
      <li>Ngabo abo oonyana bakaIshmayeli, ngawo lawo amagama abo ngemizi yabo, nangeengqili zabo, izikulu ezilishumi elinazibini ngokwezizwe zazo.</li>
      <li>Yiyo le iminyaka yokudla ubomi kukaIshmayeli: iminyaka elikhulu elinamanci mathathu, aneminyaka esixhenxe. Waphuma umphefumlo, wafa, wahlanganiselwa kwabakowabo.</li>
      <li>Bema bethabathela eHavila besa eShure, phambi kweYiputa,  ukusinga kwelakwa-Asiriya. Wazihlalisa ebusweni babo bonke abazalwana bakhe.</li>
      <li>Yiyo le ke inzala kaIsake, unyana ka-Abraham. UAbraham wazala uIsake.</li>
      <li>UIsake waye eminyaka ingamashumi omane ezelwe, ukuzeka kwakhe uRebheka, intombi kaBhetuweli, umAram wasePadan-aram,  udade boLabhan umAram, ukuba abe ngumkakhe.</li>
      <li>Wathandaza uIsake kuYehova mayela nomkakhe, ngokuba ebengazali. Wathandazeka uYehova, wamitha uRebheka umkakhe.</li>
      <li>Batyahalana abantwana embilini wakhe, wathi, Ukuba unjalo,  yini na ukuba ndibe nje? Waya kubuza kuYehova.</li>
      <li>Wathi uYehova kuye, Zimbini iintlanga esizalweni sakho;  Kuya kwahluka zizwe zibini esiswini sakho, Esinye somelele ngaphezu kwesinye; Omkhulu uya kukhonza omnci.</li>
      <li>Yazaliseka ke imihla yakhe yokuzala, nanko, ingamawele esizalweni sakhe.</li>
      <li>Laphuma elokuqala lingqombela, lonke liphela njengengubo exhonti; balithiya igama elinguEsawu.</li>
      <li>Emveni koko kwaphuma umninawa walo, isandla sakhe sibambe isithende sikaEsawu, wamthiya igama elinguYakobi. UIsake wayeminyaka imashumi mathandathu ezelwe, ukuzalwa kwabo.</li>
      <li>Akhula ke amakhwenkwe; uEsawu waba lizingela, indoda yasendle; uYakobi waba yindoda egqibeleleyo, ihleli ezintenteni.</li>
      <li>UIsake wathanda uEsawu, ngokuba inyamakazi ibimnandi emlonyeni wakhe; ke yena uRebheka wathanda uYakobi.</li>
      <li>UYakobi wayepheke ukudla; wafika uEsawu evela ezindle,  etyhafile.</li>
      <li>Wathi uEsawu kuYakobi, Khawundiphe ndiginye kwinto engqombela, loo nto ingqombela, kuba ndityhafile; ngenxa yoko kwathiwa igama lakhe nguEdom.</li>
      <li>Wathi uYakobi, Thengisa namhlanje ngobuzibulo bakho kum.</li>
      <li>Wathi uEsawu, Yabona, ndiza kufa; buyintoni na kum ubuzibulo?</li>
      <li>Wathi uYakobi, Ndifungele namhlanje. Wamfungela;  wathengisa ke ngobuzibulo bakhe kuYakobi.</li>
      <li>UYakobi wamnika uEsawu isonka neentlumayo eziphekiweyo;  wadla, wasela, wesuka wemka; wabudela ke uEsawu ubuzibulo bakhe.</li>
    </ol>
  </li>
  <li>
    <ol>
      <li>Kwabakho indlala ezweni, ngaphandle kweyokuqala indlala,  eyayikho ngemihla ka-Abraham; waya uIsake kuAbhimeleki,  ukumkani wamaFilisti, eGerare.</li>
      <li>UYehova wabonakala kuye, wathi, Musa ukuhla uye eYiputa;  ima ezweni endiya kukuxelela lona.</li>
      <li>Phambukela kweli zwe. Ndoba nawe, ndikusikelele; kuba ndiya kuwanika wena nembewu yakho onke la mazwe, ndisimise isifungo endasifungayo kuAbraham uyihlo;</li>
      <li>ndiyandise imbewu yakho njengeenkwenkwezi zezulu, ndiyinike imbewu yakho onke la mazwe, zisikelelwe ngembewu yakho zonke iintlanga zehlabathi;</li>
      <li>ngenxa enokuba uAbraham waliphulaphulayo izwi lam,  wasigcina isigxina sam, nemithetho yam, nemimiselo yam,  nemiyalelo yam.</li>
      <li>Wahlala uIsake eGerare.</li>
      <li>Abuza amadoda aloo ndawo ngomkakhe. Wathi, Ngudade wethu;  kuba ebesoyika ukuthi, Ngumkam; hleze ambulale amadoda ale ndawo ngenxa kaRebheka, ngokuba ebemhle imbonakalo.</li>
      <li>Kwathi, akubon ukuba ulibele umzuzu khona, wondela uAbhimeleki, ukumkani wamaFilisti, ngefestile; wakhangela,  nanko, uIsake edlala noRebheka umkakhe.</li>
      <li>UAbhimeleki wambiza uIsake, wathi, Yabona, inene ngumkakho lo; ungathini na ukuthi, Ngudade wethu? Wathi uIsake kuye,  Bendisithi, hleze ndife ngenxa yakhe.</li>
      <li>Wathi uAbhimeleki, Yini na ukuba wenze le nto kuthi?  Othile ebantwini ebengathi alale nomkakho, ube usizisele ityala.</li>
      <li>UAbhimeleki wawisela bonke abantu umthetho wokuthi, Lowo uyichukumisayo le ndoda nomkayo wobulawa afe.</li>
      <li>UIsake wahlwayela kwelo zwe, wazuza ngaloo mnyaka imilinganiso elikhulu; uYehova wamsikelela.</li>
      <li>Yaba nkulu indoda leyo, yaya ikhula ngokukhula, yada yaba nkulu kunene.</li>
      <li>Yaba nemfuyo yempahla emfutshane, nemfuyo yeenkomo,  nabakhonzi abaninzi; ayimonela amaFilisti.</li>
      <li>Onke amaqula, ababewambile abakhonzi bakayise ngemihla ka-Abraham uyise, awavingca amaFilisti, awadibelela ngomhlaba.</li>
      <li>Wathi uAbhimeleki kuIsake, Mka kuthi, ngokuba usuke waba namandla amakhulu kunathi.</li>
      <li>UIsake wemka ke apho, wamisa iintente esihlanjeni saseGerare, wahlala khona.</li>
      <li>Wabuya uIsake wawamba amaqula amanzi, ababewambile ngemihla ka-Abraham uyise, abevingciwe ngamaFilisti emveni kokufa kuka-Abraham; wawabiza ngamagama abewabize ngawo uyise.</li>
      <li>Bemba abakhonzi bakaIsake esihlanjeni eso, bafumana khona iqula lamanzi aphilileyo.</li>
      <li>Abalusi baseGerare babambana nabalusi bakaIsake, besithi,  Ngawethu la manzi; wathi igama lequla elo yiEseke, kuba babezamana naye.</li>
      <li>Bemba elinye iqula, babambana nangalo, wathi igama lalo yiSitena.</li>
      <li>Wesuka khona wemba elinye iqula; ababambananga ngalo,  wathi igama lalo yiRehobhoti. Wathi, Inene, ngoku uYehova usenzele indawo ebanzi, ukuze siqhame ezweni apha.</li>
      <li>Wenyuka wemka khona, waya eBher-shebha.</li>
      <li>UYehova wabonakala kuye ngobo busuku, wathi, NdinguThixo ka-Abraham uyihlo. Musa ukoyika, kuba ndinawe; ndiya kukusikelela, ndiyandise imbewu yakho, ngenxa ka-Abraham,  umkhonzi wam.</li>
      <li>Wakha khona isibingelelo, wanqula igama likaYehova,  wayimisa khona intente yakhe; abakhonzi bakaIsake bemba khona iqula.</li>
      <li>Ke kaloku uAbhimeleki weza kuye ephuma eGerare, noAhuzati,  isihlobo sakhe, noFikolo, umthetheli womkhosi wakhe.</li>
      <li>Wathi uIsake kubo, Nizeleni na kum, nandithiyayo nje,  nandindulula kuni?</li>
      <li>Bathi, Sibone kakuhle ukuba uYehova unawe; sathi,  makubekho isifungo phakathi kwethu nawe, senze umnqophiso nawe,</li>
      <li>wokuba ungasenzeli bubi, njengokuba singakusunduzanga,  njengokuba sikwenzele okulungileyo kodwa, sakundulula unoxolo;  ngoku usikelelwe nguYehova.</li>
      <li>Wabenzela isidlo, badla, basela. Bavuka kusasa,  bafungelana;</li>
      <li>uIsake wabandulula, bemka kuye benoxolo.</li>
      <li>Kwathi ngaloo mini, bafika abakhonzi bakaIsake, bamxelela indawo yequla ababelimbile, bathi kuye, Siwafumene amanzi.</li>
      <li>Wathi liyiShibha; ngenxa yoko igama laloo mzi liyiBher-shebha unanamhla.</li>
      <li>Ke kaloku uEsawu, akuba minyaka imashumi mane ezelwe,  wazeka umfazi, uYuditi intombi kaBheri, umHeti, noBhasemati intombi kaElon, umHeti;</li>
      <li>babacaphukisa ooIsake noRebheka.</li>
    </ol>
  </li>
  <li>
    <ol>
      <li>Kwathi, akwaluphala uIsake, amehlo akhe enorhatyazo ukuba angaboni, wambiza uEsawu, unyana wakhe omkhulu, wathi kuye,  Nyana wam. Wathi yena kuye, Ndilapha.</li>
      <li>Wathi, Khawubone, ndaluphele, andiyazi imini yokufa kwam.</li>
      <li>Khawuthabathe ngoku iintonga zakho, umphongolo wakho,  nesaphetha sakho, uye ezindle, undizingelele inyamakazi;</li>
      <li>undenzele ukudla okunencasa, njengoko ndikuthandayo,  ukuzise kum, ndidle; ukuze umphefumlo wam ukusikelele ndingekafi.</li>
      <li>Ke kaloku uRebheka wayesiva ukuba uIsake uthetha kuEsawu unyana wakhe. UEsawu waya kuzingela inyamakazi ezindle, ukuba ayizise.</li>
      <li>URebheka wathetha kuYakobi, unyana wakhe, wathi, Yabona,  ndive uyihlo ethetha kuEsawu umkhuluwa wakho, esithi,</li>
      <li>Ndizisele inyamakazi, undenzele ukudla okunencasa, ndidle,  ndikusikelele phambi koYehova ndingekafi.</li>
      <li>Ngoko ke, nyana wam, liphulaphule izwi lam ngento endikuwisela umthetho ngayo.</li>
      <li>Khawuhambe uye emhlambini, undithabathele khona amatakane amabini ebhokhwe alungileyo, ndenzele uyihlo ukudla okunencasa,  njengoko akuthandayo;</li>
      <li>ukuse kuyihlo, adle, ukuze akusikelele engekafi.</li>
      <li>Wathi uYakobi kuRebheka unina, Yabona, uEsawu umkhuluwa wam yindoda exhonti, mna ndiyindoda egudileyo.</li>
      <li>Mhlawumbi ubawo wondiva, ndibe njengomgculeli emehlweni akhe, ndizizisele intshwabulelo, ndingaziziseli intsikelelo.</li>
      <li>Wathi unina kuye, Makube phezu kwam ukushwatyulelwa kwakho, nyana wam; phulaphula izwi lam wena, uye undithabathele.</li>
      <li>Waya wawathabatha, wawazisa kunina; unina wenza ukudla okunencasa, njengoko akuthandayo uyise.</li>
      <li>URebheka wathabatha iingubo zikaEsawu, unyana wakhe omkhulu, ezinqwenelekayo ezibe zikuye endlwini, wamambathisa uYakobi unyana wakhe omnci.</li>
      <li>Izintsu zamatakane lawo ebhokhwe wambathisa ngazo izandla zakhe, nendawo egudileyo yentamo yakhe;</li>
      <li>wabeka esandleni sikaYakobi unyana wakhe ukudla okunencasa, nesonka abesenzile.</li>
      <li>Weza kuyise, wathi, Bawo! Wathi yena, Ndilapha. Ungubani na, nyana wam?</li>
      <li>Wathi uYakobi kuyise, NdinguEsawu, amazibulo akho; ndenze njengoko wathetha ngako kum; khawuvuke ke, uhlale, udle inyamakazi yam, ukuze umphefumlo wakho undisikelele.</li>
      <li>Wathi uIsake kunyana wakhe, Kutheni na le nto ukhawulezileyo ukuyifumana nyana wam? Wathi yena, uYehova uThixo wakho undithamsanqelisile.</li>
      <li>Wathi uIsake kuYakobi, Khawusondele, ndikuve, nyana wam,  ukuba unguye na kanye unyana wam uEsawu, akunguye, kusini na?</li>
      <li>Wasondela uYakobi kuIsake uyise, wamva, wathi, Ilizwi lona lilizwi likaYakobi, kodwa izandla zizandla zikaEsawu.</li>
      <li>Akamnakana ke, kuba izandla zakhe zaba noboya,  njengezandla zikaEsawu umkhuluwa wakhe; wamsikelela ke.</li>
      <li>Wathi, Wena lo ungunyana wam uEsawu na? Wathi yena,  Ndinguye.</li>
      <li>Wathi, Sondeza kum ndidle inyamakazi yonyana wam, ukuze umphefumlo wam ukusikelele. Wayisondeza kuye, wadla, wamzisela newayini, wasela.</li>
      <li>Wathi uyise uIsake kuye, Khawusondele undange, nyana wam.</li>
      <li>Wasondela, wamanga; waliva ivumba leengubo zakhe,  wamsikelela wathi, Yabona, ivumba lonyana wam linjengevumba lelizwe elisikelelwe nguYehova.</li>
      <li>Ngamana uThixo wakunika kuwo umbethe wezulu, Nakuko ukuchuma komhlaba, Nentabalala yengqolowa, newayini entsha;</li>
      <li>Izizwe mazikukhonze, Izizwe ziqubude kuwe. Yiba yinkosi kubazalwana bakho, Baqubude kuwe oonyana bakanyoko; Uqalekisiwe okuqalekisayo, Usikelelwe okusikelelayo.</li>
      <li>Kwathi, akubon ukuba ugqibile uIsake ukumsikelela uYakobi ebusweni bukaIsake uyise, wangena uEsawu, umkhuluwa wakhe,  evela ekuzingeleni kwakhe.</li>
      <li>Naye wenza ukudla okunencasa, wazisa kuyise, wathi kuyise,  Makavuke ubawo adle inyamakazi yonyana wakhe, ukuze umphefumlo wakho undisikelele.</li>
      <li>Wathi uIsake uyise kuye, Ungubani na? Wathi, Ndingunyana wakho uEsawu, amazibulo akho.</li>
      <li>UIsake wagubha ngokugubha okukhulu kunene, wathi, Ngubani na lo phofu uzingele inyamakazi, wayizisa kum, ndadla entweni yonke, ungekafiki wena, ndamsikelela? Wosikeleleka ke.</li>
      <li>Akuweva uEsawu amazwi kayise, wakhala ngesikhalo esikhulu,  esikrakra kunene, wathi kuyise, Ndisikelele nam, bawo.</li>
      <li>Wathi yena, Kufike umninawa wakho ngenkohliso,  wayithabatha intsikelelo yakho.</li>
      <li>Wathi, Kungokuba igama lakhe kusithiwa nguYakobi na, le nto andigweqe ezi zihlandlo zozibini? Wathabatha ubuzibulo bam;  nanku ngoku, ethabathe nentsikelelo yam. Wathi, Akundibekelanga ntsikelelo yam. Wathi, Akundibekelanga ntsikelelo na mna?</li>
      <li>Waphendula uIsake, wathi kuEsawu, Yabona, ndimmisile waba yinkosi yakho, nabo bonke abazalwana bakhe ndibanike yena, baba ngabakhonzi; ndamxhasa ngengqolowa nangewayini entsha. Yintoni na kaloku endingakwenzela yona, nyana wam?</li>
      <li>Wathi uEsawu kuyise, Inye na le ntsikelelo unayo, bawo?  Ndisikelele nam, bawo. Waliphakamisa uEsawu izwi lakhe, walila.</li>
      <li>Waphendula uIsake uyise, wathi kuye, Yabona, ikhaya lakho liya kuba lee nokuchuma komhlaba, Lee nombethe wezulu ovela phezulu.</li>
      <li>Uya kuphila ngekrele lakho, umkhonze umninawa wakho; Kuthi wakudlokova, Uyaphule idyokhwe yakhe, isuke entanyeni yakho.</li>
      <li>UEsawu wamzonda uYakobi ngenxa yentsikelelo awamsikelela ngayo uyise; uEsawu wathi entliziyweni yakhe, Iya kusondela imihla yesijwili sikabawo, ndimbulale ke uYakobi umninawa wam.</li>
      <li>Wawaxelelwa uRebheka amazwi kaEsawu, unyana wakhe omkhulu,  wathumela, wambiza uYakobi, unyana wakhe omnci, wathi kuye,  Yabona, uEsawu, umkhuluwa wakho, uzithuthuzela ngawe ngokukubulala.</li>
      <li>Ngoko ke, nyana wam, phulaphula izwi lam, usuke ubalekele kuLabhan, umnakwethu, kwaHaran;</li>
      <li>uhlale naye iintsuku ezithile, bude bubuye ubushushu bomkhuluwa wakho,</li>
      <li>ude umsindo womkhuluwa wakho ubuye kuwe, ayilibale into oyenzileyo kuye; ndithumele ke, ndikuphuthume khona. Yini na ukuba ndihluthwe nina nobabini ngamini-nye?</li>
      <li>Ke kaloku uRebheka wathi kuIsake, Ndikruqukile bubomi bam ngenxa yeentombi zakwaHeti. Ukuba uYakobi uthe wazeka umfazi ezintombini zakwaHeti, ezinjengezi ntombi zeli lizwe, boba yintoni na kum obu bomi?</li>
    </ol>
  </li>
  <li>
    <ol>
      <li>UIsake wambiza uYakobi, wamsikelela, wamwisela umthetho,  wathi kuye, Uze ungazeki mfazi ezintombini zakwaKanan.</li>
      <li>Suka uye ePadan-aram, endlwini kaBhetuweli unyokokhulu,  uzeke khona umfazi ezintombini zikaLabhan, unyokolume.</li>
      <li>Ngamana uThixo uSomandla wakusikelela, wakuqhamisa,  wakwandisa, ukuze ube sisikhungu sezizwe;</li>
      <li>akunike intsikelelo ka-Abraham, wena nembewu yakho ndawonye nawe, ukuze ulidle ilifa ilizwe lokuphambukela kwakho, elo uThixo walinika uAbraham.</li>
      <li>UIsake wamndulula ke uYakobi; waya ePadan-aram, kuLabhan unyana kaBhetuweli umAram, umnakwabo boRebheka, unina booYakobi noEsawu.</li>
      <li>UEsawu wabona ukuba uIsake umsikelele uYakobi, wamndulula ukuba aye ePadan-aram, azeke khona umfazi; ekumsikeleleni kwakhe wamwisela umthetho wokuthi, Uze ungazeki mfazi ezintombini zakwaKanan;</li>
      <li>noYakobi umphulaphule uyise nonina, waya ePadan-aram.</li>
      <li>Wabona uEsawu ukuba iintombi zakwaKanan azifunwa nguIsake uyise;</li>
      <li>wasuka waya uEsawu kuIshmayeli, wazeka uMahalati, intombi kaIshmayeli, unyana ka-Abraham, udade boNebhayoti, phezu kwabafazi bakhe, wangumkakhe.</li>
      <li>Waphuma ke uYakobi eBher-shebha, waya kwaHaran.</li>
      <li>Wathi qatha ndaweni ithile, walala khona, kuba belithshonile ilanga. Wathabatha kumatye aloo ndawo, wabeka phantsi kwentloko yakhe, walala kuloo ndawo.</li>
      <li>Waphupha ebona ileli imisiwe emhlabeni, intloko yayo iye yafika emazulwini; nanzo izithunywa zikaThixo zinyuka, zisihla ngayo;</li>
      <li>nanko uYehova emi phezu kwayo, wathi, NdinguYehova, uThixo ka-Abraham uyihlo, uThixo kaIsake. Ilizwe elo ulele kulo, ndiya kulinika wena, nembewu yakho;</li>
      <li>imbewu yakho ibe njengothuli lomhlaba, uphangalale, usinge entshonalanga, nasempumalanga, nasentla, nasezantsi,  zisikelelwe ngawe nangembewu yakho zonke izizwe zehlabathi.</li>
      <li>Yabona, ndinawe; ndiya kukugcina naphi apho uya khona,  ndikubuyisele kulo mhlaba; ngokuba andiyi kukushiya, nidide ndikwenze oko ndikuthethileyo kuwe.</li>
      <li>Wavuka uYakobi ebuthongweni bakhe, wathi, Kunjenje ke,  uYehova ukho kule ndawo, kanti mna bendingazi.</li>
      <li>Woyika, wathi, Asikuko nokuba iyoyikeka le ndawo; yindlu kaThixo le, ayinto yimbi; lisango lamazulu eli.</li>
      <li>Wavuka uYakobi kwakusasa, walithabatha ilitye abelibeke phantsi kwentloko yakhe, walimisa lasisimiso, wathulula ioli phezu kwalo.</li>
      <li>Wathi igama laloo ndawo yiBheteli, nangona beliyiLuzi,  igama laloo mzi ekuqaleni.</li>
      <li>Wabhambathisa ngesibhambathiso uYakobi, esithi, Ukuba uThixo uthe waba nam, wandigcina kuyo le ndlela ndiyihambayo,  wandinika isonka ndadla, neengubo ndambatha,</li>
      <li>ndabuyela endlwini kabawo ndinoxolo: uYehova woba nguThixo wam,</li>
      <li>neli litye ndilimisileyo lasisimiso loba yindlu kaThixo;  neento zonke othe wandinika, ndokunika isishumi sazo.</li>
    </ol>
  </li>
  <li>
    <ol>
      <li>Wesuka uYakobi, waya ezweni labasempumalanga.</li>
      <li>Wakhangela, wabona iqula ezweni, nantso ikhona imihlambi emithathu yempahla emfutshane, ibuthile ngakulo; kuba imihlambi yayisezwa kwelo qula. Kukho ilitye elikhulu emlonyeni wequla.</li>
      <li>Yabe ihlanganiselwa khona yonke imihlambi, baliqengqe ilitye, balisuse emlonyeni wequla, bayiseze impahla emfutshane,  balibuyisele ilitye elo emlonyeni wequla endaweni yalo.</li>
      <li>UYakobi wathi kubo, Bazalwana bam, nivela phi na? Bathi bona, Sivela kwaHaran.</li>
      <li>Wathi kubo, Niyamazi na uLabhan, unyana kaNahore? Bathi,  Siyamazi.</li>
      <li>Wathi kubo, Usaphilile na? Bathi, Usaphilile; nanku noRakeli, intombi yakhe, esiza nempahla emfutshane.</li>
      <li>Wathi, Yabonani, kusesemini enkulu, asilixa lakuhlanganisa impahla; yisezeni impahla emfutshane, niye kwalusa.</li>
      <li>Bathi, Asinako, ide ihlanganiswe yonke imihlambi, liqengqwe ilitye, lisuke emlonyeni wequla, siyiseze ke impahla emfutshane.</li>
      <li>Ke kaloku esathetha nabo, wafika uRakeli nempahla emfutshane kayise; kuba ubeyalusa.</li>
      <li>Kwathi, uYakobi akumbona uRakeli intombi kaLabhan,  uninalume, nempahla emfutshane kaLabhan uninalume, wasondela uYakobi, waliqengqa ilitye lesuka emlonyeni wequla, wayiseza impahla emfutshane kaLabhan uninalume.</li>
      <li>UYakobi wamanga uRakeli, waliphakamisa izwi lakhe,  wasitsho isililo.</li>
      <li>UYakobi wamxelela uRakeli ukuba ungumzalwana kayise,  nokuba ungunyana kaRebheka. Wagidima yena waxelela uyise.</li>
      <li>Kwathi, uLabhan akuluva udaba lukaYakobi, unyana wodade wabo, wagidima waya kumkhawulela, wamwola, wamanga, wamngenisa endlwini yakhe. Yena wambalisela uLabhan ngezo ndawo zonke.</li>
      <li>Wathi uLabhan kuye, Okunene ulithambo lam, uyinyama yam.  Wahlala naye inyanga iphela.</li>
      <li>Wathi uLabhan kuYakobi, Kungokuba ungumzalwana wam na, le nto undikhonza negelize? Ndixelele umvuzo wakho.</li>
      <li>Ke kaloku uLabhan waye eneentombi ezimbini; igama lenkulu lalinguLeya, igama lenci lalinguRakeli.</li>
      <li>Ke uLeya wayenechaphothi; uRakeli wayemhle isiqu, emhle imbonakalo.</li>
      <li>UYakobi ubemthanda uRakeli, wathi, Ndokukhonza iminyaka esixhenxe egenxa kaRakeli, intombi yakho enci.</li>
      <li>Wathi uLabhan Kulungile ukuba ndimnike wena, kunokuba ndimnike enye indoda; hlala nam ke.</li>
      <li>UYakobi wakhonza ke iminyaka esixhenxe ngenxa kaRakeli;  yanga yimihla embalwa emehlweni akhe, ngenxa yokumthanda kwakhe.</li>
      <li>Wathi uYakobi kuLabhan, Ndinike umkam, kuba izalisekile imihla yam, ukuba ndimngene.</li>
      <li>Wawahlanganisa uLabhan onke amadoda aloo ndawo, wenza umsitho.</li>
      <li>Kwathi ngokuhlwa, wathabatha uLeya intombi yakhe,  wamngenisa kuye; wamngena ke yena.</li>
      <li>Intombi yakhe uLeya, uLabhan wayinika uZilipa,  umkhonzazana wakhe, ukuba abe ngumkhonzazana wayo.</li>
      <li>Kwathi kusasa, kwabonakala inguLeya. Wathi kuLabhan,  Yintoni na le nto uyenzileyo kum? Andikukhonze ngenxa undikhohlise?</li>
      <li>Wathi uLabhan, Akwenjiwa njalo kowethu, ukuthi kwendiswe enci phambi kweyamazibulo.</li>
      <li>Zalisa iveki yale, waleke eminye iminyaka esixhenxe;  sokunika naleyo ngenkonzo oya kundikhonza ngayo.</li>
      <li>Wenjenjalo uYakobi, wayizalisa iveki yale. Wamnika ke uRakeli intombi yakhe, yangumkakhe.</li>
      <li>Intombi yakhe uRakeli, uLabhan wayinika uBhiliha,  umkhonzazana wakhe, ukuba abe ngumkhonzazana wayo.</li>
      <li>Wamngena uRakeli, wamthanda uRakeli phezu koLeya. Wakhonza ke, waleka eminye iminyaka esixhenxe.</li>
      <li>UYehova wabona ukuba uLeya uthiyiwe, wasivula isizalo sakhe; ke uRakeli ebengazali.</li>
      <li>Wamitha ke uLeya wazala unyana, wamthiya igama elinguRubhen, ngokuba ebesithi, UYehova uzibonile iintsizi zam;  inene, iya kundithanda ngoku indoda yam.</li>
      <li>Wabuya wamitha, wazala unyana; wathi, UYehova uvile ukuba ndithiyiwe, wandinika nalo; wamthiya igama elinguSimon.</li>
      <li>Wabuya wamitha, wazala unyana; wathi, Khona ngoku, iya kunamathela kum indoda yam, kuba ndiyizalele oonyana abathathu;  ngenxa yoko wamthiya igama elinguLevi.</li>
      <li>Wabuya wamitha, wazala unyana; wathi, Okwesi sihlandlo ndiya kumdumisa uYehova; ngenxa yonke wamthiya igama elinguYuda. Wanqamka ukuzala.</li>
    </ol>
  </li>
  <li>
    <ol>
      <li>Ke kaloku akubona uRakeli ukuba akamzaleli mntwana uYakobi,  uRakeli wammonela udade wabo, wathi kuYakobi, Ndinike abantwana; ukuba akundiniki, ndofa.</li>
      <li>Wavutha umsindo kaYakobi ngakuRakeli, wathi,  Ndisesikhundleni sikaThixo na, okuvimbileyo isiqhamo sesizalo?</li>
      <li>Wathi yena, Nantso impelesi yam uBhiliha; yingene, izalele emadolweni am, ndakheke nam ngayo.</li>
      <li>Wamnika ke uBhiliha, umkhonzazana wakhe, ukuba abe ngumfazi; uYakobi wamngena.</li>
      <li>Wamitha uBhiliha, wamzalela uYakobi unyana.</li>
      <li>Wathi uRhakeli, UThixo undigwebele, kananjalo uliphulaphule izwi lam, wandinika unyana; ngenxa yoko wamthiya igama elinguDan.</li>
      <li>Wabuya wamitha uBhiliha, umkhonzazana kaRakeli, wamzalela uYakobi unyana wesibini.</li>
      <li>Wathi uRakeli, Ndizamene nodade wethu imizamo kaThixo,  kananjalo ndeyisa; wamthiya igama elinguNafetali.</li>
      <li>Ke kaloku wabona uLeya ukuba unqamkile ukuzala, wathabatha uZilipa, umkhonzazana wakhe, wamnika uYakobi ukuba abe ngumfazi.</li>
      <li>UZilipa, umkhonzazana kaLeya, wamzalela uYakobi unyana.</li>
      <li>Wathi uLeya, Lithamsanqa! Wamthiya igama elinguGadi.</li>
      <li>UZilipa, umkhonzazana kaLeya, wamzalela uYakobi unyana wesibini.</li>
      <li>Wathi uLeya, Ndiva uyolo, ngokuba iintombi ziya kuthi ndinoyolo. Wamthiya igama elinguAshere.</li>
      <li>Waya uRubhen ngemihla yovuno lwengqolowa, wafumana amathuma endle, wawazisa kuLeya unina. Wathi uRakeli kuLeya,  Khawundiphe emathumeni onyana wakho lawo.</li>
      <li>Wathi kuye, Yinto encinane na ukuyithabatha indoda yam,  ubuye uthabathe namathuma onyana wam? Wathi uRakeli, Ngako oko mayilale nawe ngobu busuku, ngenxa yamathuma onyana wakho lawo.</li>
      <li>Wafika uYakobi evela ezindle ngokuhlwa, waphuma uLeya esiya kumkhawulela, wathi, Uze undingene, kuba ndikuqeshile ngamathuma onyana wam. Walala ke naye ngobo busuku.</li>
      <li>UThixo wamphulaphula uLeya; wamitha, wamzalela uYakobi unyana wesihlanu.</li>
      <li>Wathi uLeya, UThixo undinikile umvuzo wam, ngenxa yokuba indoda yam ndiyinike umkhonzazana wam.</li>
      <li>Wamthiya igama elinguIsakare. Wabuya wamitha uLeya,  wamzalela uYakobi unyana wesithandathu.</li>
      <li>Wathi uLeya, UThixo undiphe isipho esilungileyo; okwesi sihlandlo indoda yam iya kuhlala nam, kuba ndiyizalele oonyana abathandathu. Wamthiya igama elinguZebhulon.</li>
      <li>Emveni koko wazala intombi, wayithiya igama elinguDina.</li>
      <li>Ke kaloku uThixo wamkhumbula uRakeli uThixo wamphulaphula,  wasivula isizalo sakhe.</li>
      <li>Wamitha, wazala unyana, wathi, UThixo ukususile ukungcikivwa kwam.</li>
      <li>Wamthiya igama elinguYosefu, wathi, UYehova makongezelele omnye unyana.</li>
      <li>Kwathi, xa uRakeli ebemzele uYosefu, wathi uYakobi kuLabhan, Ndindulule ndiye endaweni yakowethu, ezweni lakowethu.</li>
      <li>Ndinike abafazi bam nabantwana bam, endikukhonze ngenxa yabo, ndihambe; kuba wena uyayazi inkonzo yam endikukhonze ngayo.</li>
      <li>Wathi uLabhan kuye, Ukuba kaloku ndibabalwe nguwe, hlala;  ndihlabe ukuthi uYehova undisikelele ngenxa yakho.</li>
      <li>Wathi, Ndimisele kakuhle umvuzo wakho ondifaneleyo,  ndikunike.</li>
      <li>Wathi kuye, Uyalwazi nawe uhlobo lokukukhonza kwam,  nohlobo lokuhlala kwempahla yakho nam.</li>
      <li>Kuba obunayo ndingekafiki yabe imbalwa, ngoku izazekile yaninzi; uYehova ukusikelele apho unyawo lwam luthe lwanyathela; kaloku ndiya kuyisebenzela nini na mna eyam indlu?</li>
      <li>Wathi, Ndikunike ntoni na? Wathi uYakobi, Akuyi kundinika nento le; ukuba uthe wandenzela le ndawo, ndobuya ndiyaluse impahla yakho emfutshane, ndiyigcine.</li>
      <li>Ndiya kucanda phakathi kwayo yonke impahla yakho emfutshane namhlanje, ndihambe ndikhetha kuyo zonke iingusha ezinala, nezirhwexu, neegusha zonke ezimnyama phakathi kwamatakane, nazo zonke ezirhwexu nezinala phakathi kweebhokhwe, zibe ngumvuzo wam;</li>
      <li>bundingqinele ke ubulungisa bam ngexesha elizayo, xa uthe weza kumvuzo wam ophambi kwakho: zonke ezingenala,  nezingerhwexu phakathi kweebhokhwe, nezingemnyama phakathi kweegusha, zoba zezibiweyo ezo, xa zithe zakum.</li>
      <li>Wathi uLabhan, Yabona, makube ngokwelizwi lakho elo.</li>
      <li>Wazikhetha ngaloo mhla iinkunzi zeebhokhwe ezinemizila,  nezirhwexu, nazo zonke iimazi zeebhokwe ezinakazi,  nezirhwexukazi, zonke ezinobumhlophe, nazo zonke ezimnyama phakathi kwamatakane, wazinikela esandleni soonyana bakhe.</li>
      <li>Wamisa uhambo lweemini ezintathu phakathi kwabo noYakobi;  uYakobi walusa eseleyo ke impahla emfutshane kaLabhan.</li>
      <li>Ke kaloku uYakobi wathabatha iintonga zompopulari omhlophe ezimanzi, nezom-amangile, nezompleyini, wachuba iindawo ezimhlophe kuzo, exwebula buvele ubumhlophe obusezintongeni ezo.</li>
      <li>Wazimisa iintonga abezichubile emijelweni, emikhumbini yamanzi, apho impahla emfutshane ibiza kusela khona, phambi kwempahla emfutshane, ukuba iphathane xa iza kusela.</li>
      <li>Yaphathana ke impahla emfutshane phambi kweentonga ezo,  yazala impahla emfutshane enemizila, nerhwexu, nenala.</li>
      <li>Wawahlula uYakobi amatakane lawo, wabukhangelisa ubuso bempahla emfutshane malunga nenemizila, nemnyama, yonke empahleni emfutshane kaLabhan; wayibeka yodwa eyakhe imihlambi,  akayibeka empahleni emfutshane kaLabhan.</li>
      <li>Kwathi, xa iphathanayo eyomeleleyo empahleni emfutshane,  uYakobi wazibeka iintonga phambi kwempahla emfutshane emijelweni, ukuze iphathane phakathi kweentonga.</li>
      <li>Xa ityhafileyo impahla emfutshane, akazibekanga; yathi ke etyhafileyo yaba yekaLabhan, eyomeleleyo yaba yekaYakobi.</li>
      <li>Yanda indoda leyo kakhulu kunene, Yanda indoda leyo kakhulu kunene, yaba nempahla emfutshane enizi, nabakhonzazana,  nabakhonzi, neenkamela, namaesile.</li>
    </ol>
  </li>
  <li>
    <ol>
      <li>Ke kaloku waweva amazwi oonyana bakaLabhan, besithi,  UYakobi uzithabathile zonke izinto abenazo ubawo; ubenze ngezinto zikabawo obu butyebi bakhe bonke.</li>
      <li>Wabubona uYakobi ubuso bukaLabhan, nabo bungenjengezolo nezolo elinye kuye.</li>
      <li>UYehova wathi kuYakobi, Buyela ezweni likayihlo,  kwelokuzalwa kwakho; ndoba nawe.</li>
      <li>UYakobi wathumela, wabiza uRakeli noLeya, ukuba beze endle empahleni yakhe emfutshane.</li>
      <li>Wathi kubo, Ndiyabubona ubuso bukayihlo, ukuba abunjengezolo nezolo elinye kum; ke uThixo kabawo ubenam.</li>
      <li>Niyazi nina, ukuba uyihlo ndimkhonze ngamandla am onke;</li>
      <li>ke uyihlo undidephisele, wawuguqula umvuzo wam kalishumi;  kodwa uThixo akamvumelanga ukuba andenze into embi.</li>
      <li>Xa athe, Enala yoba ngumvuzo wakho isuke yonke impahla emfutshane yazala enala; xa athe, Enemizila yoba ngumvuzo wakho, isuke yonke impahla emfutshane yazala enemizila.</li>
      <li>Wayihlutha uThixo imfuyo kayihlo, wandinika.</li>
      <li>Kwathi, ngexesha lokuphathana kwempahla emfutshane,  ndawaphakamisa amehlo am, ndabona ephupheni, nanzo iinkunzi ezikhwelayo empahleni emfutshane zinemizila, zinala,  zinomchokose.</li>
      <li>Sathi isithunywa sikaThixo kum ephupheni, Yakobi; ndathi,  Ndilapha.</li>
      <li>Sathi, Khawuphakamise amehlo akho, ubone; zonke iinkunzi ezikhwelayo empahleni emfutshane zinemizila, zinala,  zinomchokose; kuba ndizibonile zonke izinto azenzayo uLabhan kuwe.</li>
      <li>NdinguThixo waseBheteli, apho wasithambisa khona isimiso,  apho wabhambathisa ngesibhambathiso kum. Suka ngoko, uphume kweli lizwe, ubuyele ezweni lokuzalwa kwakho.</li>
      <li>Baphendula uRakeli noLeya, bathi kuye, Sisenasabelo nalifa lini na endlwini kabawo?</li>
      <li>Akuthiwa singabasemzini kuye yini na? Kuba uthengise ngathi, wamana eyidla nemali yethu.</li>
      <li>Ngoko kuze bonke ubutyebi abuhluthileyo uThixo kubawo,  bube bobethu, noboonyana bethu, kaloku ke konke akuthethileyo uThixo kuwe kwenze.</li>
      <li>Wesuka uYakobi wabakhwelisa oonyana bakhe, nabafazi bakhe,  ezinkameleni.</li>
      <li>Waqhuba yonke impahla yakhe, nayo yonke ingqwebo yakhe abeyiqwebile, impahla abeyifuyile, abeyiqwebile ePadan-aram,  ukuze aye kuIsake uyise ezweni lakwaKanan.</li>
      <li>ULabhan ubeye kucheba impahla yakhe emfutshane; uRakeli wayiba imilonde-khaya ebiyekayise.</li>
      <li>UYakobi wamlalanisa uLabhan umAram, ekubeni engamxelelanga ukuba uyabaleka.</li>
      <li>Wabaleke ke, yena nako konke abenako; wesuka, wawuwela uMlambo, wabubhekisa ubuso bakhe entabeni yaseGiliyadi.</li>
      <li>Waxelelwa uLabhan ngomhla wesithathu ukuba uYakobi ubalekile.</li>
      <li>Wathabatha abazalwana bakhe, wamphuthuma uhambo lwemihla esixhenxe; bafumanana entabeni yaseGiliyadi.</li>
      <li>Weza uThixo kuLabhan umAram ephupheni ebusuku, wathi kuye,  Zilumkele, ungathethi nto kuYakobi, nokuba yelungileyo nokuba yembi.</li>
      <li>ULabhan wafika kuYakobi. Ke kaloku uYakobi ubeyigxumekile intente yakhe entabeni; uLabhan nabazalwana bakhe bagxumeka entabeni yaseGiliyadi.</li>
      <li>Wathi uLabhan kuYakobi, Wenza ntoni na ukundilalanisa,  uziqhube iintombi zam njengabathinjwe ngekrele?</li>
      <li>Yini na ukuba uzimele, ubaleke, undilalanise,  ungandixeleli? Ngendiba ndokundulule ngemivuyo, nangeengoma,  nangengqongqo, nangohadi.</li>
      <li>Yini na ukuba ungandivumeli ndibange oonyana bam neentombi zam? Kaloku wenze ngobudenge.</li>
      <li>Kusemandleni esandla sam ukunenza ububi; ke uThixo kayihlo uthethe nam phezolo, esithi, Zilumkele, ungathethi nto noYakobi, nokuba yelungileyo nokuba yembi.</li>
      <li>Ngoku umkileyo nje, ngokuba walangazelela kakhulu indlu kayihlo, uzibeleni na zona izithixo zam?</li>
      <li>Waphendula uYakobi wathi kuLabhan, Bendisoyika, kuba bendisithi, Hleze uzixhakamfule kum iintombi zakho.</li>
      <li>Osukuba uzifumana kuye izithixo zakho, makangadli bomi.  Phambi kwabazalwana bethu fanisa into yakho enam, uyithabathe.  Wayengazi uYakobi ukuba uRakeli uzibile.</li>
      <li>Wangena uLabhan ententeni kaYakobi, nasententeni kaLeya,  nasententeni yeempelesi zombini; akazifumana. Waphuma ententeni kaLeya, wangena ententeni kaRakeli.</li>
      <li>Ke kaloku uRakeli ebeyithabathile imilonde-khaya, wayifaka phakathi kwesali yenkamela, wahlala phezu kwayo. ULabhan wayiphuthaphutha yonke intente, akayifumana.</li>
      <li>Wathi kuyise, Mawungabi namsindo, nkosi yam, kuba ndingenako ukusuka phambi kwakho, ngokuba ndihleli phezu kwengca. Wagquthagqutha, akayifumana imilonde-khaya.</li>
      <li>Wavutha umsindo kaYakobi, wabambana noLabhan. Waphendula uYakobi, wathi kuLabhan, Luyintoni na ukreqo lwam, siyintoni na isono sam, ukuba undisukele ngokushushu nje?</li>
      <li>Uziphuthaphuthile zonke iimpahla zam; ufumene ntoni na yazo zonke iimpahla zendlu yakho? Yibeke apha phambi kwabazalwana bam, nabazalwana bakho, bahlule phakathi kwethu sobabini.</li>
      <li>Le minyaka imashumi mabini bendinawe; iimazi zakho zeegusha, neemazi zebhokhwe aziphunzanga, neenkunzi zempahla yakho emfutshane andizidlanga.</li>
      <li>Into eqwengiweyo andiyizisanga kuwe, ndayimisela ngokwam;  wayibiza esandleni sam nokuba ibiwe emini, nokuba ibiwe ebusuku.</li>
      <li>Emini ndadliwa bubushushu, ebusuku yingqele; ubuthongo bam bemka emehlweni am.</li>
      <li>Kwaba njalo kum le minyaka imashumi mabini endlwini yakho;  ndakukhonza iminyaka elishumi elinamine ngenxa yeentombi zakho zombini, iminyaka emithandathu ngenxa yempahla yakho emfuthsane; uwuguqule kalishumi umvuzo wam.</li>
      <li>Koko uThixo kabawo, uThixo ka-Abraham, Ohlonelwa nguIsake,  waba nam, inene unge undindulule ndilambatha ngoku. UThixo uzibonile iintsizi zam nokuxelenga kwezandla zam, wakohlwaya phezolo.</li>
      <li>ULabhan waphendula wathi kuYakobi, Iintombi ziintombi zam,  oonyana ngoonyana bam, impahla emfutshane yimpahla yam, neento zonke ozibonayo zezam. Ndinakwenza ntoni na namhla ezintombini zam ezi, nakoonyana azo ezibazeleyo?</li>
      <li>Yiza ngoku, senze umnqophiso, mna nawe, ube lingqina phakathi kwam nawe.</li>
      <li>UYakobi wathabatha ilitye, waliphakamisa lasisimiso.</li>
      <li>Wathi uYakobi kubazalwana bakhe, Cholani amatye.  Bathabatha amatye, benza imfumba, badla khona phezu kwaloo mfumba.</li>
      <li>Wathi ukuyibiza uLabhan yiYegarsahaduta, uYakobi wathi ukuyibiza yiGaledi.</li>
      <li>Wathi uLabhan, Le mfumba ilingqina phakathi kwam nawe namhla, ngenxa yoko yathiywa igama eliyiGaledi;</li>
      <li>neliyiMizpa, ngokuba wathi Makobonisele uYehova phakathi kwam nawe, sakuba sisithelene;</li>
      <li>ukuba uthe wazicinezela iintombi zam, nokuba uthe wazeka abafazi phezu kweentombi zam, akukho bani unathi. Khangela,  uThixo ulingqina phakathi kwam nawe.</li>
      <li>ULabhan wathi kuYakobi, Yabona le mfumba, yabona esi simiso ndisiphakamisileyo phakathi kwam nawe;</li>
      <li>ingqina yile mfumba, ingqina sesi simiso, ukuba andiyi kugqitha mna kule mfumba ndiye kuwe, ukuba akuyi kugqitha wena kule mfumba nakwesi simiso uze kum, senzane ububi.</li>
      <li>UThixo ka-Abraham, uThixo kaNahore, uThixo woyise wabo,  makagwebe phakathi kwethu. UYakobi wafunga Ohlomelwa nguyise uIsake.</li>
      <li>UYakobi wabingelela umbingelelo entabeni apho, wabiza abazalwana bakhe, ukuba badle isonka. Badla ke isonka, balala entabeni apho.</li>
      <li>Wavuka uLabhan kusasa, wabanga oonyana bakhe, neentombi zakhe, wabasikelela; wemka ke uLabhan, wabuyela ekhayeni lakhe.</li>
    </ol>
  </li>
  <li>
    <ol>
      <li>UYakobi wahamba ngendlela yakhe; zaqubisana naye izithunywa zikaThixo.</li>
      <li>Wathi uYakobi akuzibona, Ngumkhosi kaThixo lo; wathi igama laloo ndawo yiMahanayim.</li>
      <li>Ke kaloku uYakobi wathuma abathunywa phambi kwakhe, baya kuEsawu, umkhuluwa wakhe, ezweni lakwaSehire, emhlabeni wakwaEdom.</li>
      <li>Wabawisela umthetho esithi, Nothi ukuthetha enkosini yam uEsawu, Utsho umkhonzi wakho uYakobi ukuthi,  Bendingumphambukeli kuLabhan, ndalibala khona kwada kwangoku;</li>
      <li>ndineenkomo namaesile, nempahla emfutshane, nabakhonzi,  nabakhonzazana; ndithumele ukuxelela inkosi yam, ukuze indibabale.</li>
      <li>Abathunywa babuyela kuYakobi besithi, Sifikile kumkhuluwa wakho uEsawu, naye uyeza kukukhawulela, enamadoda angamakhulu omane.</li>
      <li>Woyika kunene uYakobi, wabandezeleka, wabahlula abantu ababenaye, nempahla emfutshane, neenkomo, neenkamela; iimfuduka zambini.</li>
      <li>Wathi, Ukuba uEsawu uthe wafika kwenye imfuduka,  wayichitha, yosinda imfuduka eseleyo.</li>
      <li>Wathi uYakobi, Thixo kabawo uAbraham, Thixo kabawo uIsake,  Yehova, uthe kum, Buyela ezweni lakowenu, kwelokuzalwa kwakho;  ndokuphatha kakuhle.</li>
      <li>Andiyilingene inceba yonke, nenyaniso yonke oyenzileyo kumkhonzi wakho; kuba ndayiwela le Yordan, ndinentonga yam yodwa, kodwa ngoku ndimfuduka mbini.</li>
      <li>Khawundihlangule esandleni somkhuluwa wam, esandleni sikaEsawu; ngokuba ndiyamoyika, hleze afike andibulale, unina ndawonye nabantwana.</li>
      <li>Wawuthe wena, Inene, ndiya kukuphatha kakuhle, imbewu yakho nidyenze ibe njengentlabathi yolwandle, engenakubalwa ngenxa yobuninzi.</li>
      <li>Ke kaloku yena walala khona ngobo busuku. Wathabatha entweni esifike kuyo isandla sakhe, yangumnikelo kuEsawu,  umkhuluwa wakhe;</li>
      <li>iimazi zeebhokhwe ezimakhulu mabini, neenkunzi zeebhokhwe ezimashumi mabini, neemazi neegusha ezimakhulu mabini,  neenkunzi zeegusha ezimashumi mabini,</li>
      <li>neenkamela ezisengwayo ezimashumi mathathu, ezinamathole azo, neemazi zeenkomo ezimashumi mane, neenkunzi zeenkomo ezilishumi, neemazi zamaesile ezimashumi mabini, namaxhamxwa alishumi.</li>
      <li>Wazinikela esandleni sabakhonzi bakhe, walowo umhlambi wawodwa. Wathi kubakhonzi bakhe, Welani phambi kwam, nibeke isithuba phakathi komhlambi nomhlambi.</li>
      <li>Owokuqala wamwisela umthetho, wathi, Xa athe uEsawu umkhuluwa wam waqubisana nawe, wakubuza ngokuthi, Ungokabani na? Uya phi na? Zezikabani na ezi zinto ziphambi kwakho?</li>
      <li>wothi, Zezomkhonzi wakho uYakobi: ngumnikelo othunyelwe inkosi yam uEsawu; nanku ke naye ngasemva kwethu.</li>
      <li>Nowesibini, nowesithathu wamwisela umthetho, nabo bonke ababeyilandela imihlambi, esithi, Nothetha ngolo hlobo kuEsawu,  nakufumanana naye.</li>
      <li>Kananjalo nothi, Nanko mkhonzi wakho uYakobi engasemva kwethu. Kuba wathi, Mandibucamagushe ubuso bakhe ngomnikelo ohamba phambi kwam, emveni koko ndibubone ubuso bakhe;  mhlawumbi wondibuka.</li>
      <li>Umnikelo lowo wahamba phambi kwakhe; ke yena walala ngobo busuku emfudukeni.</li>
      <li>Wavuka ngobo busuku, wathabatha abafazi bakhe bobabini,  nabakhonzanzana bakhe bobabini noonyana bakhe abalishumi elinamnye, waliwela izibuko le Yabhoki.</li>
      <li>Wabathabatha ke, wabaweza emfuleni lowo, waziweza zonke izinto abenazo.</li>
      <li>UYakobi wasala yedwa; kwazamana indoda naye kwada kwathi qhiphu ukusa.</li>
      <li>Yakubona ukuba ayimeyisi, yachukumisa usikrobana womlenze wakhe, wancothuka usikrobana womlenze kaYakobi ngokuzamana nayo.</li>
      <li>Yathi, Ndindulule ndihambe, kuba kuyasa. Wathi yena,  Andiyi kukundulula umke, ukuba akuthanga undisikelele.</li>
      <li>Yathi kuye, Ngubani na igama lakho? Wathi, NdinguYakobi.</li>
      <li>Yathi, Igama lakho akusayi kuba sathiwa nguYakobi; kuya kuthiwa unguSirayeli, ngokuba ulwe noThixo nabantu, weyisa.</li>
      <li>Wabuza uYakobi wathi, Ndixelele igama lakho. Yathi,  Ulibuzelani na igama lam? Yamsikelela khona.</li>
      <li>UYakobi wayithiya loo ndawo igama eliyiPeniyeli; kuba wathi, Ndibonene noThixo, wahlangulwa umphefumlo wam.</li>
      <li>Lathi chapha ilanga, akudlula ePeniweli, ejingxela ngomlenze wakhe.</li>
      <li>Ngenxa yoko oonyana bakaSirayeli abawudli umsipha kasikrobana ophezu kosikrobana womlenze, nanamhla; ngokuba yachukumisa usikrobana womlenze kaYakobi emsipheni kasikrobana.</li>
    </ol>
  </li>
  <li>
    <ol>
      <li>Wawaphakamisa uYakobi amehlo akhe, wabona, nanko uEsawu esiza, enamadoda amakhulu mane. Abantwana wabahlulahlula, baba kuLeya, nakuRakeli, nakubakhonzazana bobabini.</li>
      <li>Wababeka abakhonzazana nabantwana babo phambili, uLeya nabantwana bakhe emva kwabo, uRakeli noYosefu emva kanye.</li>
      <li>Ke yena wagqithela phambi kwabo, waqubuda emhlabeni kasixhenxe, wada wasondela kumkhuluwa wakhe.</li>
      <li>Wagidima uEsawu emkhawulela, wamwola, wawa entanyeni yakhe,  wamanga; basitsho isililo.</li>
      <li>Wawaphakamisa amehlo akhe, wababona abafazi nabantwana,  wathi, Ngoobani na aba banawe? Wathi yena, Ngabantwana, athe uThixo wabababala umkhonzi wakho.</li>
      <li>Basondela abakhonzazana, bona nabantwana babo, baqubuda.</li>
      <li>Wasondela noLeya nabantwana bakhe, baqubuda; emveni koko wasondela uYosefu noRakeli, baqubuda.</li>
      <li>Wathi, Iyintoni na yonke le mfuduka yakho endiqubisene nayo? Wathi, Yeyokuba ndibabalwe emehlweni enkosi yam.</li>
      <li>Wathi uEsawu, Ndanele, mninawa; makube kokwakho okwakho.</li>
      <li>Wathi uYakobi, Hayi, makungabi njalo. Ukuba kaloku ndibabalwe emehlweni akho, thabatha umnikelo wam lo esandleni sam; kuba ngenxa yoko ndibubonile ubuso bakho, ndanga ndibona ubuso bukaThixo, ndalikholo kuwe.</li>
      <li>Khawuyithabathe intsikelelo yam ezisiweyo kuwe, ngokuba uThixo undibabale, kuba ndineento zonke. Wamjoka, wayithabatha.</li>
      <li>Wathi uEsawu, Masinduluke, sihambe; ndohamba phambi kwakho.</li>
      <li>Wathi kuye, Inkosi yam iyazi ukuba abantwana bathambile,  nempahla emfutshane, neenkomo ezanyisayo ziphezu kwam; yothi iqhutywe kakhulu imini enye, ife yonke impahla emfutshane.</li>
      <li>Inkosi yam mayikhe igqithele phambi komkhonzi wayo ndihambise kuhle ngokuhamba kwempahla ephambi kwam,  nangokuhamba kwabantwana, ndide ndifike enkosini yam kwaSehire.</li>
      <li>Wathi uEsawu, Makhe ndiyishiye kuwe inxenye yabantu abanam. Wathi yena, Ngani na? Mandibabalwe emehlweni enkosi yam.</li>
      <li>Wabuya ngaloo mhla uEsawu ngendlela yakhe, esiya kwaSehire.</li>
      <li>UYakobi wanduluka, waya eSukoti, wazakhela indlu, iinkomo zakhe wazibiyela iintlantsi; ngenxa yoko kwathiwa igama laloo ndawo yiSukoti.</li>
      <li>Wafika uYakobi enoxolo emzini kaShekem, osezweni lakwaKanan, ekuveleni kwakhe ePadan-aram; wamisa iintente phambi komzi.</li>
      <li>Wathenga isiziba somhlaba, apho wayitwabulula khona intente yakhe, esandleni soonyana bakaHamore usoShekem,  ngekhulu lemali.</li>
      <li>Wamisa khona isibingelelo, wathi ukusithiya nguThixo,  uThixo kaSirayeli.</li>
    </ol>
  </li>
  <li>
    <ol>
      <li>Ke kaloku uDina, intombi kaLeya, leyo wayizalela uYakobi,  waphuma waya kubona iintombi zelo zwe.</li>
      <li>UShekem, unyana kaHamore umHivi, isikhulu selizwe, sambona,  samthabatha, salala naye, samona.</li>
      <li>Umphefumlo wakhe wanamathela kuDina intombi kaYakobi;  wayithanda intombi leyo, wathetha kakuhle nentombi.</li>
      <li>UShekem wathetha kuHamore uyise wathi, Ndizekele le ntombi ibe ngumfazi.</li>
      <li>Weva uYakobi ukuba umenze inqambi uDina, intombi yakhe. Ke oonyana bakhe baye besempahleni yakhe endle; wathi tu ke uYakobi, bada bafika.</li>
      <li>Waphuma uHamore, uyise kaShekem, eza kuthetha noYakobi.</li>
      <li>Bafika oonyana akaYakobi evela kwalusa. Bakuyiva le nto aba bahlungu amadoda lawo, avutha kunene ngumsindo, ngokuba wenza ubudenge kwaSirayeli ngokulala nentombi kaYakobi, into leyo engeyakwenziwa.</li>
      <li>Wathetha uHamore nabo, esithi, uShekem, unyana wam,  umphefumlo wakhe uthene nca nentombi yakowenu; khanimnike ibe ngumkakhe;</li>
      <li>nendiselane nathi, nisinike iintombi zenu, nizeke iintombi zethu;</li>
      <li>nahlale nathi, ilizwe libe phambi kwenu; hlalani nirhwebe kulo, niqiniseke ukuma kulo.</li>
      <li>Wathi uShekem kuyise wayo, nakubanakwayo, Mandibabalwe emehlweni enu, nento eniyithethayo kum ndoninika.</li>
      <li>Yandisani kunene ikhazi phezu kwam, nesipho; ndoninika njengoko nithethayo kum; ndinikeni ke intombi leyo ibe ngumfazi.</li>
      <li>Oonyana bakaYakobi babaphendla ooShekem noHamore uyise ngenkohliso, bathetha nabo, ngokuba ebemenze inqambi uDina,  udade wabo.</li>
      <li>Bathi kubo, Asinakuyenza le nto, yokuba udade wethu simnike indoda engalukanga; kuba loo nto ibe ingaba sisingcikivo kuthi.</li>
      <li>Sovumelana nani ngale ndawo yodwa, ukuba nithe naba njengathi, ngokuthi yaluke kuni yonke into eyindoda.</li>
      <li>Soninika ke iintombi zethu, sizeke iintombi zenu, sihlale nani, sibe bantu banye.</li>
      <li>Ukuba nithe anasiphulaphula ngokuthi naluke, soyithabatha intombi yethu, simke.</li>
      <li>Alunga amazwi abo emehlweni kaHamore, nasemehlweni kaShekem, unyana kaHamore.</li>
      <li>Akalibala umfana ukuyenza loo nto, uba ubethabathekile yintombi kaYakobi; ubezukile yena ngaphezu kwayo yonke indlu kayise.</li>
      <li>Weza uHamore noShekem, unyana wakhe, esangweni lomzi wabo,  bathetha kumadoda omzi, bathi,</li>
      <li>La madoda ayavana nathi; makahlale ezweni apha, arhwebe kulo; ilizwe eli, yabonani, libanzi ngeenxa zombini phambi kwawo; sozizeka iintombi zawo zibe ngabafazi, siwanike iintombi zethu.</li>
      <li>Ke ovumelana nathi ngale ndawo yodwa amadoda lawo,  ukuhlala nathi, sibe bantu banye, yakwaluka kuthi yonke into eyinoda, njengokuba alukile wona.</li>
      <li>Imfuyo yawo, nengqwebo yawo, nawo onke amaqegu awo,  akasayi kuba ngawethu na? Siya kuthi kodwa sivumelane nawo,  ukuba ahlale nathi.</li>
      <li>Bamphulaphula ke uHamore noShekem unyana wakhe, bonke abaphuma ngesango omzi wabo. Yaluswa yonke into eyindoda, bonke abaphuma ngesango lomzi wabo.</li>
      <li>Kwathi ngomhla wesithathu, bakuba buhlungu, besuka oonyana ababini bakaYakobi, uSimon noLevi, abanakwabo boDina,  bathabatha walowo ikrele lakhe, bawufikela loo mzi ungakhumbulele nto, babulala yonke into eyindoda.</li>
      <li>Babulala noHamore, noShekem unyana wakhe, ngohlangothi lwekrele, bamthabatha uDina endlwini kaShekem, baphuma.</li>
      <li>Oonyana bakaYakobi babafikela ababuleweyo, bawuphanga umzi, ngokuba bebemenze inqambi udade wabo.</li>
      <li>Impahla yabo emfutshane, neenkomo zabo, namaesile abo,  neento zonke ezibe ziphakathi komzi, nezibe zisendle,  bazithabatha;</li>
      <li>nobutyebi babo bonke, nabantwana babo bonke, nabafazi babo, babathimba, baphanga neento zonke ebe zisendlwini.</li>
      <li>UYakobi wathi kuSimon nakuLevi, Nindihlisele ishwangusha,  ukuze ndinuke phakathi kwabemi belizwe eli, phakathi kwamaKanan, naphakathi kwamaPerizi; ndibantu bambalwa nje mna,  baya kundihlanganyela, bandibulale, nditshatyalaliswe mna,  nendlu yam.</li>
      <li>Bathi bona, udade wethu angaphathwa njengehenyukazi yini na?</li>
    </ol>
  </li>
  <li>
    <ol>
      <li>Ke kaloku wathi uThixo kuYakobi, Suka uye eBheteli, uhlale khona, wenze khona isibingelelo kuThixo, owabonakalayo kuwe ekubalekeni kwakho ebusweni bukaEsawu, umkhuluwa wakho.</li>
      <li>Wathi ke uYakobi kwindlu yakhe, nakubo bonke ababenaye,  Susani izithixo zasemzini eziphakathi kwenu, nina nizihlambulule, ninxibe ngubo zimbi;</li>
      <li>sisuke, sinyuke siye eBheteli, senze khona isibingelelo kuThixo, owandiphendula ngomhla wokubandezeleka kwam, obe nam endleleni endandihamba ngayo.</li>
      <li>Bazinika uYakobi zonke izithixo zasemzini ebezisesandleni sabo, namajikazi abesezindlebeni zabo; uYakobi wazimbela phantsi komoki obungakwaShekem.</li>
      <li>Banduluka; uqhiphulo-mbilini ngoThixo lwaba phezu kwemizi ngeenxa zonke kubo, ayabasukela oonyana bakaYakobi.</li>
      <li>Wafika uYakobi eLuzi, esezweni lakwaKanan, ekwayiBheteli;  yena nabo bonke abantu ababenaye.</li>
      <li>Wakha khona isibingelelo, wathi loo ndawo ukuyibiza nguThixo waseBheteli; kuba kulapho uThixo wazityhilayo kuye,  ekubalekeni kwakhe ebusweni bomkhuluwa wakhe.</li>
      <li>Wafa uDebhora, umanyisikazi kaRebheka, angcwatywa ngasezantsi kweBheteli, phantsi kom-oki; kwathiwa igama layo nguMoki wokuLila.</li>
      <li>UThixo wabuya wabonakala kuYakobi ekuveleni kwakhe ePadan-aram, wamsikelela.</li>
      <li>Wathi uThixo kuye, Igama lakho nguYakobi; akuyi kuba sathiwa igama lakho nguYakobi, kuya kuthiwa igama lakho nguSirayeli; wamthiya ke igama elinguSirayeli.</li>
      <li>Wathi uThixo kuye, NdinguThixo uSomandla. Qhama, wande;  uhlanga nesikhungu seentlanga siya kuvela kuwe, nookumkani baphume esinqeni sakho.</li>
      <li>Ilizwe endalinika uAbraham noIsake ndilinike wena;  ndilinike imbewu yakho emva kwakho ilizwe elo.</li>
      <li>Wenyuka uThixo, wemka kuye kuloo ndawo abethethe naye kuyo.</li>
      <li>UYakobi wamisa isimiso kuloo ndawo abethethe naye kuyo,  isimiso samatye; wathulula phezu kwaso umnikelo othululwayo,  wagalela neoli phezu kwaso.</li>
      <li>UYakobi wathi igama laloo ndawo, uThixo abethethe naye kuyo, yiBheteli.</li>
      <li>Banduluka eBheteli. Kwathi, kusemganyana ukuba kufikwe e-Efrata, wazala uRakeli, kwaba nzima ukuzala kwakhe.</li>
      <li>Kwathi, kwakuba nzima ukuzala kwakhe, wathi umzalisikazi kuye, Musa ukoyika, kuba nalo ngunyana wakho.</li>
      <li>Kwathi ekupumeni komphefumlo wakhe, kuba wafayo, wathi nguBhenoni igama lakhe; ke yena uyise wathi nguBhenjamin.</li>
      <li>Wafa ke uRakeli, wangcwatyelwa endleleni yase-Efrata eyiBhetelehem.</li>
      <li>UYakobi wamisa isimiso phezu kwengcwaba lakhe; sisimiso sengcwaba likaRakeli nanamhla.</li>
      <li>USirayeli wayincothula intente yakhe, waya wayitwabulula ngaphaya kweMigdoli-edere.</li>
      <li>Kwathi, ekuhlaleni kukaSirayeli kwelo zwe, waya uRubhen,  wamlala uBhiliha, ishweshwe likayise; weva ke uSirayeli.  Oonyana bakaYakobi babelishumi elinababini.</li>
      <li>Oonyana bakaLeya nguRubhen, owamazibulo kuYakobi, noSimon,  noLevi, noYuda, noIsakare, noZebhulon.</li>
      <li>Oonyana bakaRakeli nguYosefu noBhenjamin.</li>
      <li>Oonyana bakaBhiliha, umkhonzazana kaRakeli, nguDan noNafetali.</li>
      <li>Oonyana bakaZilipa, umkhonzazana kaLeya, nguGadi noAshere.  Ngabo abo oonyana bakaYakobi, awabazalelwa ePadan-aram.</li>
      <li>UYakobi waya kuIsake uyise kwaMamre, eKiriyati ka-Arbha,  eHebron, apho babengabaphambukeli khona uAbraham noIsake.</li>
      <li>Imihla kaIsake yaba yiminyaka elikhulu elinamanci asibhozo.</li>
      <li>UIsake waphuma umphefumlo, wafa, wahlanganiselwa kwabakowabo, aluphele, ephelele ebudaleni. Bamngcwaba ooEsawu noYakobi, oonyana bakhe.</li>
    </ol>
  </li>
  <li>
    <ol>
      <li>Yiyo le ke inzala kaEsawu, onguEdom.</li>
      <li>UEsawu wabazeka abafazi bakhe ezintombini zakwaKanan: uAda,  intombi kaElon umHeti, oAholibhama, intombi ka-Ana, intombi kaTsibheyon umHivi;</li>
      <li>wazeka noBhasemati, intombi kaIshmayeli, udade boNebhayoti.</li>
      <li>UAda wamzalela uEsawu uElifazi: uBhasemati wazala uRehuweli.</li>
      <li>UAholibhama wazala uYehushe, noYalam, noKora. Ngabo abo oonyana bakaEsawu, awabazalelwayo ezweni lakwaKanan.</li>
      <li>UEsawu wabathabatha abafazi bakhe, noonyana bakhe,  neentombi zakhe, nabendlu yakhe yonke, nemfuyo yakhe, namaqegu akhe onke, nengqwebo yakhe yonke abeyiqebile ezweni lakwaKanan,  waya kwelinye ilizwe, emka ngenxa kaYakobi umninawa wakhe.</li>
      <li>Kuba ingqwebo yabo ibininzi, ukuze bangabi nakuhlala ndawonye; nelizwe lokuphambukela kwabo libe lingenakubathwala,  ngenxa yemfuyo yabo.</li>
      <li>Wahlala uEsawu entabeni yakwaSehire. UEsawu ke lowo nguEdom.</li>
      <li>Yiyo le ke inzala kaEsawu, uyise wamaEdom, entabeni yakwaSehire.</li>
      <li>Ngawo la ke amagama oonyana bakaEsawu: nguElifazi, unyana ka-Ada, umkaEsawu; nguRehuweli, unyana kaBhasemati, umkaEsawu.</li>
      <li>Oonyana bakaElifazi nguTeman, no-Omare, noTsefo, noGatam,  noKenazi.</li>
      <li>UTimna ebelishweshwe likaElifazi, unyana kaEsawu,  wamzalela uElifazi uAmaleki;</li>
      <li>ngabo abo oonyana baka-Ada, umkaEsawu. Ngabo aba oonyana bakaRehuweli: uNahati, noZera, noShama, noMiza. Ngabo abo oonyana bakaBhasemati, umkaEsawu.</li>
      <li>Ngabo aba oonyana baka-Aholibhama, intombi ka-Ana, intombi kaTsibheyon, umkaEsawu: wamzalela uEsawu uYehushe, noYalam,  noKora.</li>
      <li>Zizo ezi izikhulu zoonyana bakaEsawu: oonyana bakaElifazi,  owamazibulo kuEsawu, sisikhulu esinguTeman, isikhulu esingeOmare, isikhulu esinguTsefo, isikhulu esinguKenazi,  isikhulu esinguKora, isikhulu esinguGatam, isikhulu esinguAmaleki.</li>
      <li>Zizo ezo izikhulu zakwaElifazi ezweni lakwaEdom; ngabo abo oonyana baka-Ada.</li>
      <li>Ngabo aba oonyana bakaRehuweli, unyana kaEsawu: sisikhulu esinguNahati, isikhulu esinguZera, isikhulu esinguShama,  isikhulu esinguMiza; zizo ezo izikhulu zakwaRehuweli ezweni lakwaEdom; ngabo abo oonyana bakaBhasemati, umkaEsawu.</li>
      <li>Ngabo aba oonyana baka-Aholibhama, umkaEsawu: sisikhulu esinguYehushe, isikhulu esinguYalam, isikhulu esinguKora; zizo ezo izikhulu zakwa-Aholibhama, intombi ka-Ana, umkaEsawu.</li>
      <li>Ngabo abo oonyana bakaEsawu, zizo ezo izikhulu; nguEdom ke lowo.</li>
      <li>Ngabo abo oonyana bakaSehire umHori, ababemi kwelo zwe:  uLotan, noShobhali,</li>
      <li>noTsibheyon, oAna, noDishon noEtsere, noDishan; zizo ezo izikhulu zamaHori, oonyana bakaSehire, ezweni lakwaEdom.</li>
      <li>Oonyana bakaLotan babengamaHori, noHemam; udade boLotan nguTimna.</li>
      <li>Ngabo aba oonyana bakaShobhali: nguAlevan, noManahati,  noEbhali, noShefo, no-Onam.</li>
      <li>Ngabo aba oonyana bakaTsibheyon: nguAya noAna. Ngulo Ana wayifumanayo imithombo eshushu entlango, esalusa amaesile kaTsibheyon uyise.</li>
      <li>Ngabo aba oonyana baka-Ana: NguDishon; uAholibhama wayeyintombi ka-Ana: nguDishon; uAholibhama wayeyintombi ka-Ana.</li>
      <li>Ngabo aba oonyana bakaDishon: nguHemdan, noEshbhan,  noItran, noKeran.</li>
      <li>Ngabo aba oonyana bakaEtsere:</li>
      <li>nguBhilehan, noZavan, noAkan. Ngabo aba oonyana bakaDishan: ngu-Utse noAran.</li>
      <li>Zizo ezi izikhulu zamaHori: isikhulu esinguLotan, isikhulu esinguShobhali, isikhulu esinguTsibheyon, isikhulu esinguAna,  isikhulu esinguDishon,</li>
      <li>isikhulu esinguEtsere, isikhulu esinguDishan; zizo ezo izikhulu zamaHori, ngokwezikhulu zabo ezweni lakwaSehire.</li>
      <li>Ngabo aba ookumkani ababelawula ezweni lakwaEdom,  kungekabikho kumkani unobukumkani kubo oonyana bakaSirayeli:</li>
      <li>uBhela, unyana kaBhehore, walawula kwaEdom; igama lomzi wakhe yiDinabha.</li>
      <li>Wafa uBhela, wathi uYobhabhi, unyana kaZera waseBhotsera,  walawula esikhundleni sakhe.</li>
      <li>Wafa uYobhabhi, wathi uHusham, wasezweni lamaTeman,  walawula esikhundleni sakhe.</li>
      <li>Wafa uHusham, wathi uHadadi, unyana kaBhedadi,  owawatshabalalisayo amaMidiyan emhlabeni wamaMowabhi, walawula esikhundleni sakhe; igama lomzi wakhe yiAviti.</li>
      <li>Wafa uHadadi, wathi uSamla waseMasereka walawula esikhundleni sakhe.</li>
      <li>Wafa uSamla, wathi uSawule, waseRehobhoti yoMlambo,  walawula esikhundleni sakhe.</li>
      <li>Wafa uSawule, wathi uBhahali-hanan, unyana ka-Akebhore,  walawula esikhundleni sakhe.</li>
      <li>Wafa uBhahali-hanan, unyana ka-Akebhore, wathi uHadare walawula esikhundleni sakhe; igama lomzi wakhe yiPawu; igama lomkakhe nguMehetabheli, intombi kaMatrede, intombi kaMezahabhi.</li>
      <li>Ngawo la amagama ezikhulu zakwaEsawu ngokwezizwe zazo,  ngokweendawo zazo, ngamagama azo: isikhulu esinguTimna,  isikhulu esinguAleva, isikhulu esinguYetete,</li>
      <li>isikhulu esinguAholibhama, isikhulu esinguEla, isikhulu esinguPinon,</li>
      <li>isikhulu esinguKenazi, isikhulu esinguTeman, isikhulu esinguMibhetsare,</li>
      <li>isikhulu esinguMagediyeli, isikhulu esinguIram. Zizo ezo izikhulu zakwaEdom, ngokwamakhaya azo, ezweni lokuma kwazo.  NguEsawu ke lowo uyise wamaEdom.</li>
    </ol>
  </li>
  <li>
    <ol>
      <li>Ke kaloku uYakobi wahlala ezweni lokuphambukela kukayise,  ezweni lakwaKanan.</li>
      <li>Yiyo le ke inzala kaYakobi. UYosefu, engominyaka ilishumi linesixhenxe ezelwe, wayesalusa impahla emfutshane ndawonye nabakhuluwa bakhe; yena ke, engumfana, wayenoonyana bakaBhiliha, noonyana bakaZilipa, abafazi bakayise. UYosefu wazisa udaba lwabo olubi kuyise.</li>
      <li>USirayeli wayemthanda uYosefu ngaphezu kwabo bonke oonyana bakhe, ngokuba ebengunyana wokwaluphala kwakhe; yena wamenzela ke ingubo ende enemikhono.</li>
      <li>Abakhuluwa bakhe babona ukuba uyise umthanda ngaphezu kwabo bonke, bamthiya, ababa nakuthetha naye bexolile.</li>
      <li>UYosefu waphupha iphupha, wabaxelela abakhuluwa bakhe;  kwaba kukhona bamthiyayo.</li>
      <li>Wathi kubo, Khanilive eli phupha ndiliphuphileyo.</li>
      <li>Yabonani, besibopha izithungu entsimini phakathi; saza isithungu sam sesuka sema; zaza izithungu zenu zasingqonga,  zaqubuda kwisithungu sam.</li>
      <li>Abakhuluwa bakhe bathi kuye, Yinene na ukuba uya kuba ngukumkani phezu kwethu? Yinene na ukuba uya kusilawula? Kwaba kukhona bamtiyayo ngenxa yamaphupha akhe, nangenxa yamazwi akhe.</li>
      <li>Wabuya waphupha elinye iphupha, walixela kubakhuluwa bakhe,  wathi, Yabonani, ndibuye ndaphupha iphupha; ndiphuphe ilanga nenyanga neenkwenkwezi ezilushumi elinanye ziqubuda kum.</li>
      <li>Wakuxela kuyise, nakubakhuluwa bakhe. Uyise wamkhalimela,  wathi kuye, Liphupha lini na eli uliphuphileyo? Mna, nonyoko,  nabakhuluwa bakho, soza size kuqubuda kuwe na emhlabeni?</li>
      <li>Abakhuluwa bakhe bammonela, ke yena uyise waligcina eli lizwi.</li>
      <li>Ke kaloku abakhuluwa bakhe baya kwalusa impahla emfutshane kayise kwaShekem.</li>
      <li>USirayeli wathi kuYosefu, Abakhuluwa bakho abalusi eShekem na? Yiza, ndikuthume kubo.</li>
      <li>Wathi yena kuye, Ndilapha. Wathi kuye, Khawuye kukhangela ukuphila kwabakhuluwa bakho, nokuphila kwempahla emfutshane;  ubuye uze kundixelela. Wamthuma ke, emsusa entilini yaseHebron,  waya eShekem.</li>
      <li>Wafunyanwa ngumfo, ebhadula endle; umfo lowo wambuza wathi, Ufuna ntoni na?</li>
      <li>Wathi, Ndifuna abakhuluwa bam; khawundixelele apho balusa khona.</li>
      <li>Wathi umfo, Bandulukile apha, kuba khendeva besithi,  Masiye eDotan. UYosefu wabalandela abakhuluwa bakhe, wabafumana eDotan.</li>
      <li>Bambona ke esekude, engekasondeli kubo, benza iyelenqe lokumbulala.</li>
      <li>Bathetha omnye komnye besithi, Nanko lo mphuphi esiza.</li>
      <li>Yizani ke ngoko, simbulale, simphose komnye wemihadi,  sithi, Udliwe lirhamncwa, size sibone ukuba amaphupha akhe oba yintoni na.</li>
      <li>Weva uRubhen, wamhlangula esandleni sabo; wathi,  Masingambulali afe.</li>
      <li>Wathi uRhubhen kubo, Musani ukuphalaza gazi; mphoseni kulo mhadi usentlango; musani ukumsa sandla. Watsho, ukuze amhlangule esandleni sabo, ambuyisele kuyise.</li>
      <li>Kwathi akufika uYosefu kubakhuluwa bakhe, bamhluba uYosefu ingubo yakhe, ingubo ende enemikhono abenayo;</li>
      <li>bamthabatha, bamphosa emhadini; umhadi lowo ube uze,  kungekho manzi kuwo.</li>
      <li>Bahlala phantsi, badla isonka; baphakamisa amehlo abo,  bakhangela, nango umkhoko wamaIshmayeli uvela eGiliyadi,  uneenkamela zithwele intlaka emhlophe, namafutha aqholiweyo,  nentlaka emnandi, besihla nazo besiya eYiputa.</li>
      <li>UYuda wathi kubazalwana bakhe, Yinzuzoni na ukuthi simbulale umninawa wethu, sifihle igazi lakhe?</li>
      <li>Yizani sithengise ngaye kumaIshmayeli; isandla sethu masingabi phezu kwakhe, ngokuba ngumzalwana wethu, yinyama yethu. Bamphulaphula abazalwana bakhe.</li>
      <li>Adlula amaMidiyan lawo angabarhwebi; bamrhola, bamkhupha uYosefu emhadini, bathengisa ngoYosefu kumaIshmayeli ngeesilivere ezimashumi mabini; amsa uYosefu eYiputa.</li>
      <li>Wabuyela uRubhen emhadini. Yini? UYosefu akakho emhadini;  wazidrazula iingubo zakhe.</li>
      <li>Wabuyela kubaninawa bakhe, wathi, Umfana akakho; mna ke ndosuka ndiye ngaphi na?</li>
      <li>Bayithabatha ingubo kaYosefu, baxhela inkunzi yebhokhwe exhonti, bayithi nkxu ingubo egazini.</li>
      <li>Bayithumela ingubo ende enemikhono ekhaya, bayisa kuyise,  bathi, Siyichole; khawufanise, ukuba yingubo yonyana wakho,  asiyiyo, sini na?</li>
      <li>Wayifanisa, wathi, Yingubo yonyana wam; udliwe lirhamncwa;  inene, uqwengiwe uYosefu.</li>
      <li>UYakobi wazikrazula iingubo zakhe, wabeka ezirhwexayo esinqeni sakhe, wamenzela isijwili unyana wakhe imihla emininzi.</li>
      <li>Besuka bonke oonyana bakhe nazo zonke iintombi zakhe, beza kumthuthuzela; akavuma kuthuthuzelwa, wathi, Ndiya kuhla ndiye kunyana wam kwelabafileyo, ndisenza isijwili. Uyise wamlilela ke.</li>
      <li>AmaMidiyan aya athengisa ngaya eYiputa kuPotifare, umbusi wakwaFaro, umthetheli wabasiki.</li>
    </ol>
  </li>
  <li>
    <ol>
      <li>Kwathi ngelo xesha, wehla uYuda, esuka kubazalwana bakhe,  waya wayimisa intente yakhe ngakwindoda yaseAdulam, egama linguHira.</li>
      <li>UYuda wabona khona intombi yendoda engumKanan, egama linguShuwa; wayizeka, wayingena.</li>
      <li>Yamitha, yazala unyana; wathi igama lakhe nguEre.</li>
      <li>Yabuya yamitha, yazala unyana; yathi igama lakhe nguOnan.</li>
      <li>Yabuya yaphinda yamitha, yazala unyana; yathi igama lakhe nguShela; wayeseKezibhi ukumzala kwakhe.</li>
      <li>UYuda wamzekela uEre, amazibulo akhe, umfazi ogama linguTamare.</li>
      <li>Ke uEre, amazibulo kaYuda, ubeneentlondi ezimbi emehlweni kaYehova; waza uYehova wambulala.</li>
      <li>UYuda wathi kuOnan, Yiya kumfazi womkhuluwa wakho, umngene,  umvelisele imbewu umkhuluwa wakho.</li>
      <li>Wayesazi uOnan ukuba imbewu ayiyi kuba yeyakhe; wathi, xa sukuba esiya kumfazi womkhuluwa wakhe, wayiphalazela emhlabeni ukuze angamniki mbewu umkhuluwa wakhe.</li>
      <li>Kwaba kubi emehlweni kaYehova oko wakwenzayo; ngoko wambulala naye.</li>
      <li>Wathi uYuda kuTamare, umolokazana wakhe, Hlala ungumhlolokazi endlwini kayihlo, ade akhule uShela, unyana wam;  kuba wathi, Hleze afe naye, njengabakhuluwa bakhe. Wemka uTamare, waya kuhlala endlwini kayise.</li>
      <li>Zakuba ninzi iintsuku, yafa intombi kaShuwa, umkaYuda Akuthuthuzeleka uYuda, wenyuka waya kubachebi bempahla yakhe emfutshane, yena noHira, isihlobo sakhe saseAdulam, kwaTimna.</li>
      <li>Waxelelwa uTamare kwathiwa, Nanko uyihlozala, enyuka esiya kucheba impahla yakhe emfutshane kwaTimna.</li>
      <li>Wazisusa iingubo zobuhlolokazi bakhe, wazigqubuthela ngesigqubuthelo, wazithi wambu, wahlala phantsi esangweni le-Enayim, engasendleleni eya kwaTimna; kuba ubebona ukuba ukhulile uShela, akasiwa noko kuye ukuba abe ngumkakhe.</li>
      <li>UYuda wambona, waba ulihenyukazi, kuba ebegqubuthele ubuso.</li>
      <li>Wathi gu bucala, waya kuye endleleni wathi, Khawuze,  ndikungene; kuba ubengazi ukuba ngumolokazana wakhe. Wathi,  Wondinika ntoni na, ukuze ndikuvumele ukuba undingene?</li>
      <li>Wathi, Mna ndothumela ndithabathe itakane lebhokwe elisempahleni emfutshane. Wathi, Ewe, ukuba uthe wandinika isibambiso, ude ulithumele kum.</li>
      <li>Wathi, Ndikunike sibambiso sini na? Wathi yena, Umsesane wakho, nesidanga sakho, nomsimelelo wakho osesandleni sakho.  Wamnika ke, wamngena, wamitha yena ngaye.</li>
      <li>Wesuka wemka, wasisusa isigqubuthelo sakhe, wambatha iingubo zobuhlolokazi bakhe.</li>
      <li>UYuda walithumela itakane lebhokhwe ngesandla sesihlobo sakhe saseAdulam, ukuze samkele isibambiso esandleni senkazana leyo; asiyifumananga ke.</li>
      <li>Sabuza kubantu baloo ndawo, sathi, Liphi na ingawukazi ebe lise-Enayim ngasendleleni? Bathi, Akubangakho ngawukazi apha.</li>
      <li>Sabuyela kuYuda sathi, Andilifumananga; nabo abantu baloo ndawo bathe, Akubangakho ngawukazi apha.</li>
      <li>Wathi uYuda, Malizithabathe, hleze sidelwe. Yabona,  ndithumele eli takane, ke wena akulifumananga.</li>
      <li>Kwathi, emva kweenyanga ezintathu, waxelelwa uYuda kwathiwa, UTamare, umolokazana wakho, uhenyuzile; kananjalo,  yabona, umithi ngokuhenyuza oko. UYuda wathi, Mkhupheni atshiswe.</li>
      <li>Akukhutshwa, wathumela yena kuyisezala, wathi, Ndimithiswe yindoda ezizezayo ezi zinto; wathi, Khawufanise ukuba ngokabani na lo msesane, nesi sidanga, nalo msimelelo.</li>
      <li>Wazifanisa uYuda, wathi, Ulilungisa kunam; wenze kuba ndingamnikanga uShela, unyana wam. Akabanga sabuya amazi.</li>
      <li>Kwathi, ngexesha lokuzala kwakhe, nanku ingamawele esizalweni sakhe.</li>
      <li>Kwathi, ekuzaleni kwakhe, kwavela isandla; wathabatha umzalisikazi, wabopha esandleni salo usinga olubomvu, esithi,  Eli laphuma kuqala.</li>
      <li>Kuthe ke, lakusibuyisa isandla salo, nanko kuphuma umzalwana walo. Wathi, Yini na ukuba uzityhobozele? Wathiywa ke igama lokuba nguPeretse.</li>
      <li>Kwathi emva koko, kwaphuma umzalwana walo, obenosinga olubomvu esandleni sakhe; wathiywa igama lokuba nguZera.</li>
    </ol>
  </li>
  <li>
    <ol>
      <li>Ke kaloku uYosefu wahliswa wasiwa eYiputa. UPotifare,  umbusi wakwaFaro, umthetheli wabasiki, umYiputa, wamthenga kumaIshmayeli, abemhlisele khona.</li>
      <li>UYehova waba naye uYosefu, waba yindoda enempumelelo; waba sendlwini yenkosi yakhe, umYiputa lowo.</li>
      <li>Yabona inkosi yakhe ukuba uYehova unaye, ukuba zonke izinto abezenza, uYehova ubezenza zibe nempumelelo esandleni sakhe.</li>
      <li>UYosefu wababalwa emehlweni ayo, wayilungiselela; yamenza umveleli wendlu yayo, neento zonke ebinazo yazinikela esandleni sakhe.</li>
      <li>Kwathi, ukususela ekubeni yamenza umveleli wendlu yayo neento zonke ebinazo, wayisikelela uYehova indlu yomYiputa lowo ngenxa kaYosefu. Yabakho intsikelelo kaYehova ezintweni zonke ebinazo, endlwini nasezindle.</li>
      <li>Zonke izinto ebinazo yaziyekela esandleni sikaYosefu,  ayakhathalela nanye into ebikuye, ingesiso isonka esidlayo. Ke uYosefu ebemhle isiqu, emhle imbonakalo.</li>
      <li>Kwathi emveni kwezi zinto, umfazi wenkosi yakhe waphosa amehlo akhe kuYosefu, wathi, Ndilale.</li>
      <li>Wamangala, wathi kumka-nkosi yakhe, Yabona, inkosi yam ayikhathalele nto ikum isendlwini, nezinto zonke enazo izinikele esandleni sam.</li>
      <li>Akukho bani mkhulu kum kule ndlu; ayinqabisanga nento le kum, nguwe wedwa, ngokokuba ungumkayo; ndingathini na ke ukwenza obu bubi bukhulu kangaka, ndone kuThixo?</li>
      <li>Kwathi, nakuba ebethetha kuYosefu imihla ngemihla,  akamphulaphula yena ukuba alale ecaleni lakhe, nokuthi abe naye.</li>
      <li>Kwathi kuloo mihla, wangena endlwini eya kusebenza umsebenzi wakhe; kwaye kungekho nanye yakumadoda endlu endlwini apho.</li>
      <li>Wambamba ngengubo wathi, Ndilale. Wayishiya ingubo yakhe esandleni sakhe, wabaleka, waphumela phandle.</li>
      <li>Kwathi, akubona ukuba uyishiyile ingubo yakhe esandleni sakhe, ubalekele phandle,</li>
      <li>wabiza amadoda endlu yakhe, wathetha kuwo, esithi,  Khangelani, usizisele indoda engumHebhere, ukuba idlale ngathi;  izile kum, isiza kundilala, ndakhala ngezwi elikhulu;</li>
      <li>yathi, yakuva ndiphakamisa izwi, ndikhala, yayishiya ingubo yayo ecaleni lam, yabaleka, yaphumela phandle.</li>
      <li>Wayibeka phantsi ingubo yayo ecaleni lakhe, yada yafika inkosi yakhe endlwini yayo.</li>
      <li>Wathetha kuyo ngokwaloo mazwi esithi, Size kum isicaka esingumHebhere, esi usizisele sona, ukuba sidlale ngam;</li>
      <li>kuthe, ndakuliphakamisa izwi lam, ndikhala, sayishiya ingubo yaso ecaleni lam, sabalekela phandle.</li>
      <li>Ithe, yakuweva inkosi yakhe amazwi omkayo awawathethayo kuyo, esithi, Senjenje isicaka sakho kum, wavutha umsindo wayo.</li>
      <li>Inkosi kaYosefu yamthabatha, yamfaka entolongweni, kuloo ndawo apho amakhonkxwa okumkani abekhonkxwa khona, waba sentolongweni apho ke.</li>
      <li>UYehova ubenoYosefu, wamthobela inceba, wenza ukuba athandwe ngumphathi wentolongo.</li>
      <li>Umphathi wentolongo wawanikela kuYosefu onke amakhonkxwa asentolongweni, ukuze zonke izinto ezisukuba zisenziwa khona,  abe nguye ozenzayo.</li>
      <li>Umphathi wentolongo akakhathalelanga nto isesandleni sakhe, ngenxa yokuba uYehova ubenaye; zonke izinto ebesakuzenza, uYehova ubeziphumelelisa.</li>
    </ol>
  </li>
  <li>
    <ol>
      <li>Kwathi emveni kwezi zinto, umngcamli wokumkani waseYiputa,  nomoji wezonka zakhe, bayona inkosi yabo, ukumkani waseYiputa.</li>
      <li>UFaro waba noburhalarhume kubo ababusi bakhe bobabini,  umphathi wabangcamli nomphathi waboji bezonka.</li>
      <li>Wabanikela elugcinweni, endlwini yomthetheli wabasiki entolongweni, endaweni abekhonkxelwe kuyo uYosefu.</li>
      <li>Umthetheli wabasiki wamenza uYosefu umveleli wabo,  wabalungiselela; baba nomzuzu beselugcinweni.</li>
      <li>Baphupha iphupha bobabini; elowo waphupha iphupha lakhe ngabusuku bunye, elowo ngokokutyhilwa kwephupha lakhe,  umngcamli nomoji wezonka bokumkani waseYiputa, ababekhonkxiwe entolongweni.</li>
      <li>UYosefu wangena kubo kwakusa, wabakhangela, wafika bematshekile.</li>
      <li>Wababuza ababusi bakwaFaro, ababenaye elugcinweni endlwini yenkosi yakhe, esithi, Kutheni na ukuba ubuso benu bube bubi namhlanje?</li>
      <li>Bathi kuye, Siphuphe iphupha; akukho ulityhilayo. UYosefu wathi kubo, Izityhilo asizezikaThixo na? Khanindixelele iphupha elo.</li>
      <li>Umphathi wabangcamli wamxelela uYosefu iphupha lakhe, wathi kuye, Ephupheni lam ndibone umdiliya uphambi kwam;</li>
      <li>emdiliyeni apho amasebe emathathu, wangathi wona uphuma amathupha, wadubula iintyantyambo zawo, izihloko zawo zavuthwa zaziidiliya;</li>
      <li>indebe kaFaro isesandleni sam; ndizithabathe iidiliya,  ndizifaxange endebeni kaFaro, ndiyinikele indebe esandleni sikaFaro.</li>
      <li>UYosefu wathi kuye, Siso esi isityhilo salo: amasebe amathathu lawo yimihla emithathu;</li>
      <li>kusele imihla emithathu, aze uFaro ayiphakamise intloko yakho, akubuyisele endaweni yakho, uyinikele indebe kaFaro esandleni sakhe ngokwesiko langaphambili, oko ubungumngcamli wakhe.</li>
      <li>Uze undikhumbule ke, wakulungelwa, undenzele inceba,  undikhankanye kuFaro, undikhuphe kule ndlu;</li>
      <li>ngokuba inene ndabiwa ezweni lamaHebhere, nalapha andenzanga nto, ukuba bandifake emhadini lo.</li>
      <li>Umphathi waboji-zonka wabona ukuba isityhilo eso silungile, wathi kuYosefu, Nam ndiphuphile; ndibone iingobozi ezintathu zezonka ezimhlophe ezisentlokweni yam;</li>
      <li>engobozini ephezulu kukho izidlo ngezidlo zonke zikaFaro ezingumsebenzi womoji-zonka, iintaka zisidla kweyona ngobozi iphezulu entlokweni yam.</li>
      <li>Waphendula uYosefu wathi, Siso esi isityhilo salo:  iingobozi ezintathu ezo yimihla emithathu;</li>
      <li>kusele imihla emithathu, aze uFaro ayiphakamise intloko yakho, isuke kuwe, akuxhome emthini, ziyidle iintaka inyama yakho iphele.</li>
      <li>Kwathi ngomhla wasithathu, umhla wokuzalwa kukaFaro,  wabenzela isidlo bonke abakhonzi bakhe, wayiphakamisa intloko yomphathi wabangcamli, nentloko yomphathi waboji bezonka phakathi kwabakhonzi bakhe.</li>
      <li>Wambuyisela umphathi wabangcamli kubungcamli bakhe;  wayinikela indebe esandleni sikaFaro.</li>
      <li>Ke yena umphathi waboji bezonka wamxhoma, njengoko uYosefu wabatyhilelayo.</li>
      <li>Umphathi wabangcamli akamkhumbulanga uYosefu, wamlibala.</li>
    </ol>
  </li>
  <li>
    <ol>
      <li>Kwathi, ekupheleni kweminyaka emibini ezeleyo, uFaro waphupha emi phezu komlambo;</li>
      <li>nanko kunyuka, kuphuma emlanjeni, amathokazi asixhenxe amahle, etyebile, esidla engcotyeni;</li>
      <li>nanko kunyuka, kuphuma emlanjeni, amanye amathokazi asixhenxe emva kwawo, emabi, enqinile; ema ecaleni lamanye amathokazi lawo elunxwemeni lomlambo;</li>
      <li>asuka amathokazi amabi, anqinileyo, awadla amathokazi asixhenxe amahle, atyebileyo. Waphaphama uFaro.</li>
      <li>Walala waphupha okwesibini. Wabona izikhwebu ezisixhenxe ziphuma mcingeni mnye, zityebile, zilungile.</li>
      <li>Nanzo izikhwebu ezisixhenxe ezingcakacileyo, ezitshileyo lulophu lwasempumalanga, ziphuma emva kwazo;</li>
      <li>zesuka izikhwebu ezingcakacileyo zaziginya izikhwebu zosixhenxe ezityebileyo, ezichumileyo. Wavuka uFaro, O,  liphupha!</li>
      <li>Kwathi kusasa, umoya wakhe wangqunga; wathumela, wazibiza zonke izazi zaseYiputa, izilumko zonke zakhona. UFaro wazixelela iphupha lakhe; akwabakho bani kuzo unokuwatyhila kuFaro.</li>
      <li>Wathetha umphathi wabangcamli kuFaro, esithi,  Ndiyasikhumbula namhlanje isono sam.</li>
      <li>UFaro wayenoburhalarhume kubakhonzi bakhe, wandinikela elugcinweni endlwini yomthetheli wabasiki, mna lo, nomphathi waboji bezonka.</li>
      <li>Saphupha iphupha ngabusuku bunye, mna naye; walowo waphupha ngokutyhilwa kwephupha lakhe.</li>
      <li>Kwakukho kuthi umfana ongumHebhere isicaka somthetheli wabasiki, sasixelela, sasityhilela amaphupha ethu, samtyhilela elowo ngokwephupha lakhe.</li>
      <li>Kwathi, ngokoko sisityhileleyo, kwaba njalo; mna wandibuyisela endaweni yam, omnye lowo wamxhoma.</li>
      <li>UFaro wathumela, wambiza uYosefu. Bamgidimisa ukumkhupha emhadini; wazicheba, wanxiba ngubo zimbi, weza kuFaro.</li>
      <li>Wathi uFaro kuYosefu, Ndiphuphe iphupha, akukho bani unokulityhila; mna ndive kusithiwa ngawe, uyaliva iphupha ulityhile.</li>
      <li>UYosefu wamphendula uFaro, esithi, Akunam; uThixo uya kuphendula into yokumsindisa uFaro.</li>
      <li>UFaro wathetha kuYosefu, wathi, Ephupheni lam, yabona,  bendimi elunxwemeni lomlambo;</li>
      <li>nanko kunyuka, kuphuma emlanjeni, amathokazi asixhenxe etyebile, emahle, esidla engcotyeni;</li>
      <li>nanko, kunyuka kuphuma amanye amathokazi asixhenxe emva kwawo, ebhityile, emabi kakhulu, engamarhoqorhoqo, endingazanga ndibone anjalo kulo lonke ilizwe laseYiputa, ukuba mabi kwawo;</li>
      <li>amathokazi angamarhoqorhoqo, amabi, awadla awokuqala amathokazi asixhenxe atyebileyo;</li>
      <li>angena embilinini wawo akwazeka ukuba angenile embilinini wawo; imbonakalo yawo yambi, njengasekuqaleni. Ndaphaphama.</li>
      <li>Ndabona ephupheni lam, izikhwebu ezisixhenxe ziphuma micingeni mnye, zichumile, zilungile;</li>
      <li>nanzo, izikhwebu ezisixhenxe zishwabene, zingcakacile,  zitshile lulophu lwasempumalanga, zihluma emva kwazo.</li>
      <li>Zesuka izikhwebu ezingcakacileyo, zaziginya izikhwebu ezisixhenxe ezilungileyo. Ndathetha nezazi; akukho bani kuzo undixelelayo.</li>
      <li>UYosefu wathi uFaro, Iphupha likaFaro linye; uThixo umxelele uFaro oko aya kukwenza.</li>
      <li>Amathokazi asixhenxe alungileyo yiminyaka esixhenxe;  izikhwebu ezisixhenxe ezilungileyo yiminyaka esixhenxe; iphupha eli linye.</li>
      <li>Amathokazi asixhenxe angamarhoqorhoqo, amabi, anyukileyo aphuma emva kwalawo, yiminyaka esixhenxe; nezikhwebu ezisixhenxe ezinqinileyo, ezitshileyo lulophu lwasempumalanga,  ziya kuba yiminyaka esixhenxe yendlala.</li>
      <li>Lelo lizwi ndilithethileyo kuFaro lokuthi: oko aya kukwenza uThixo ukubonisile kuFaro.</li>
      <li>Yabona, kuza iminyaka esixhenxe yendyebo enkulu ezweni lonke laseYiputa;</li>
      <li>ze kuvele iminyaka esixhenxe yendlala emva kwaleyo,  ilityalwe yonke indyebo ezweni laseYiputa, indlala iligqibe ilizwe;</li>
      <li>ingaziwa indyebo elizweni, ngenxa yaloo iya kubakho emva kwayo, kuba iya kuba nzima kunene.</li>
      <li>Ukuphindwa kabini kwephupha elo kuFaro kukuqiniswa kwayo le ndawo nguThixo; uya kukhawuleza uThixo ukuyenza.</li>
      <li>Ngoko uFaro makakhangele indoda eyingqondi, esisilumko,  ayimise phezu kwelizwe laseYiputa.</li>
      <li>Makenze le nto uFaro, alimisele abaveleli ilizwe,  athabathe isihlanu selizwe laseYiputa ngeminyaka yosixhenxe yendyebo.</li>
      <li>Mababuthe konke ukudla kwaloo minyaka ilungileyo izayo,  bafumbe ingqolowa phantsi kwesandla sikaFaro, ibe kukudla emizini, bayigcine;</li>
      <li>oko kudla kube yinto ebekelwe ilizwe iminyaka yosixhenxe yendlala, eya kubakho ezweni laseYiputa, lingatshabalali ilizwe yindlala.</li>
      <li>Lalunga elo zwi emehlweni kaFaro nasemehlweni abo bonke abakhonzi bakhe.</li>
      <li>UFaro wathi kubakhonzi bakhe, Sinokumfumana na umntu onje,  onoMoya kaThixo?</li>
      <li>UFaro wathi kuYosefu, Ekubeni uThixo ekwazisile konke oku,  akukho bani uyingqondi, usisilumko, njengawe.</li>
      <li>Uya kuba phezu kwendlu yam wena, bawuthobele umlomo wakho bonke abantu bam; kusetroneni yodwa endiya kuba mkhulu kuwe.</li>
      <li>UFaro wathi kuYosefu, Khangela, ndikumise phezu kwalo lonke ilizwe laseYiputa.</li>
      <li>Wawukhulula uFaro umsesane wakhe esandleni sakhe, wawufaka esandleni sikaYosefu, wamambathisa iingubo zelinen ecikizekileyo, wanxiba umxokelelwane wegolide entanyeni yakhe.</li>
      <li>Wamkhwelisa enqwelweni yesibini abenayo, kwamenyezwa phambi kwakhe, kwathiwa, Guqani! Wammisa phezu kwalo lonke ilizwe laseYiputa.</li>
      <li>Wathi uFaro kuYosefu, NdinguFaro; ngaphandle kwakho,  akukho bani uya kuphakamisa sandla sakhe, nalunyawo lwakhe,  ezweni lonke laseYiputa.</li>
      <li>UFaro wamthiya uYosefu igama lokuba nguTsafenati-paneha,  wamnika uAzenati, intombi kaPotifera, umbingeleli waseOn, ukuba abe ngumkakhe. Waphuma uYosefu, walihamba ilizwe laseYiputa.</li>
      <li>UYosefu wayeminyaka imashumi mathathu ezelwe, ukuma kwakhe phambi koFaro, ukumkani waseYiputa; waphuma uYosefu ebusweni bukaFaro, walicanda lonke ilizwe laseYiputa.</li>
      <li>Umhlaba wavelisa ngendiphane ngeminyaka esixhenxe yendyebo.</li>
      <li>Wakubutha konke ukudla kweminyaka esixhenxe ebikho ezweni laseYiputa, wakubeka ukudla kuyo imizi; ukudla kwamasimi abewungqongile umzi, wakubeka phakathi kwawo.</li>
      <li>UYosefu wayifumba ingqolowa yanjengentlabathi yolwandle,  yaninzi kunene, wada wayeka ukubala, kuba ibingenakubalwa.</li>
      <li>UYosefu wazala oonyana bababini, wabazalelwa nguAzenati,  intombi kaPotifera, umbingeleli waseOn, ingekafiki iminyaka yendlala.</li>
      <li>UYosefu wamthiya owamazibulo igama elinguManase; ngokuba wathi, UThixo undenze ndakulibala konke ukwaphuka kwam, nayo yonke indlu kabawo.</li>
      <li>Owesibini wamthiya igama elinguEfrayim; ngokuba wathi,  UThixo undiqhamisile ezweni leentsizi zam.</li>
      <li>Yaphela ke iminyaka yosixhenxe yendyebo ebisezweni laseYiputa.</li>
      <li>Yaqala ukufika iminyaka yosixhenxe yendlala, njengoko wayekuthethile uYosefu. Yabakho indlala kumazwe onke; ke ezweni lonke laseYiputa kwakukho isonka.</li>
      <li>Lonke ilizwe laseYiputa laba nendlala; abantu bakhalela isonka kuFaro; wathi uFaro kuwo onke amaYiputa, Yiyani kuYosefu; athe wakuthetha kuni nize nikwenze.</li>
      <li>Indlala yaba sezweni lonke; uYosefu wazivula zonke izindlu ezinokudla, wathengisa ngengqolowa kumaYiputa; kuba indlala yaba namandla ezweni laseYiputa.</li>
      <li>Lesuka ilizwe liphela, leza kuthenga ingqolowa kuYosefu eYiputa, kuba indlala ibinamandla kulo lonke.</li>
    </ol>
  </li>
  <li>
    <ol>
      <li>Wabona uYakobi ukuba kukho ingqolowa eYiputa, wathi uYakobi koonyana bakhe, Yini na ukuba nikhangelane?</li>
      <li>Wathi, Yabonani, ndivile ukuba kukho ingqolowa eYiputa;  yihlani niye khona, nisithengele ingqolowa, siphile, singafi.</li>
      <li>Behla abakhuluwa bakaYosefu abalishumi, beya kuthenga ingqolowa eYiputa.</li>
      <li>Kodwa uBhenjamin, umninawa kaYosefu, uYakobi akamthumanga nabakhuluwa bakhe; kuba wathi, hleze ahlelwe yingozi.</li>
      <li>Oonyana bakaSirayeli beza kuthenga ingqolowa phakathi kwabo bezayo; kuba indlala ibikho ezweni lakwaKanan.</li>
      <li>UYosefu wayengumlawuli welizwe elo; yena wayethengisa ngengqolowa kubo bonke abantu belizwe elo; bafika ke abakhuluwa bakaYosefu, baqubuda kuye ngobuso emhlabeni.</li>
      <li>UYosefu wababona abakhuluwa bakhe, wabazi, wazenza ongabaziyo, wathetha nabo kalukhuni, wathi kubo, Nivela phi na?  Bathi, Sivela ezweni lakwaKanan, size kuthenga ukudla.</li>
      <li>UYosefu wabazi abakhuluwa bakhe; ke bona abamnakananga.</li>
      <li>Wawakhumbula uYosefu amaphupha abewaphuphile ngabo, wathi kubo, Niziintlola nina; nize kubona ubuze belizwe eli.</li>
      <li>Bathi kuye, Hayi, nkosi; abakhonzi bakho baze kuthenga ukudla.</li>
      <li>Sonke siphela singoonyana bamfo mnye; siyalungisa,  abakhonzi bakho abazizo iintlola.</li>
      <li>Wathi kubo, Hayi, nize kubona ubuze belizwe eli.</li>
      <li>Bathi, Abakhonzi bakho balishumi elinababini; siyazalana,  singoonyana bamfo mnye ezweni lakwaKanan. UYabona, omncinane ukubawo namhla, omnye akakho.</li>
      <li>Wathi uYosefu kubo, Yile nto bendiyithetha kuni, ndisithi,  Niziintlola.</li>
      <li>Niya kucikidwa ngale ndawo: ehleli nje uFaro, anisayi kuphuma apha, ukuba akathanga eze apha umninawa wenu omncinane.</li>
      <li>Thumani omnye kuni apha, aphuthume umninawa wenu,  nikhonkxwe nina; acikidwe amazwi enu ukuba ninenyaniso na;  ukuba akubanga njalo, ehleli nje uFaro, inene noba niziintlola.</li>
      <li>Wabanikela bonke elugcinweni imihla yamithathu.</li>
      <li>UYosefu wathi kubo ngomhla wesithathu, Yenzani oku,  niphile; kuba ndiyamoyika uThixo.</li>
      <li>Ukuba ninyanisile, omnye umzalwana kuni apha makakhonkxwe endlwini yokugcinwa kwenu, nihambe nina, niyise ingqolowa ngenxa yendlala yezindlu zenu.</li>
      <li>Umninawa wenu omncinane nimzise kum; okholeka ke amazwi enu, ningafi.</li>
      <li>Benjenjalo ke. Bathetha omnye komnye besithi, Inyaniso,  sinetyala ngenxa yomninawa wethu, sabe sikubona nje ukubandezeleka komphefumlo wakhe, oko abetarhuzisa kuthi,  asamphulaphula; kungenxa yoko le nto kusifikeleyo oku kubandezeleka.</li>
      <li>Wabaphendulu uRubhen esithi, Ndabe ndingatsho na kuni ukuthi, Musani ukumona umfana? Anaphulaphula; yabonani ke,  igazi lakhe liyabizwa.</li>
      <li>Babengazi bona ukuba uYosefu uyeva, kuba kwakumi umkhumshi phakathi kwabo.</li>
      <li>Wathi guququ, walila; wabuya weza kubo, wathetha nabo,  wamthabatha uSimon kubo, wamkhonkxa bekhangele.</li>
      <li>Wawisa umthetho uYosefu wokuba zizaliswe iingxowa zabo ngengqolowa, imali yabo ibuyiselwe kulowo nalowo engxoweni yakhe, banikwe nomphako wendlela; kwenjiwa njalo ke kubo.</li>
      <li>Bawabopha ingqolowa amaesile abo, bemka ke apho.</li>
      <li>Uthe ke omnye akuyivula ingxowa yakhe, ukuba aphe iesile lakhe iindiza apho balalisa khona, wayibona imali yakhe,  esemlonyeni wengxowa yakhe.</li>
      <li>Wathi kubazalwana bakhe, Ibuyisiwe imali yam; nantsi ikho nokubakho engxoweni yam. Baphela amandla, bakhangelana begubha,  bathi, Yintoni na le ayenzileyo uThixo kuthi?</li>
      <li>Bafika kuYakobi uyise ezweni lakwaKanan, bamxelela yonke into ebahleleyo, besithi,</li>
      <li>Indoda, inkosi yelo zwe, yathetha nathi kalukhuni, yathi siziintlola zelo zwe.</li>
      <li>Sathi kuyo, Sinyanisile;</li>
      <li>asizizo iintlola, singabazalwana abalishumi elinababini,  oonyana bakabawo; omnye akakho, omncinane ukubawo namhla,  ezweni lakwaKanan.</li>
      <li>Indoda leyo, inkosi yelo zwe, yathi kuthi, Ndiya kwazi ngale ndawo ukuba ninyanisile: shiyani abe mnye umzalwana wenu kum apha, niphathele izindlu zenu ukudla ngenxa yendlala,  nihambe;</li>
      <li>nimzise umninawa wenu omncinane kum, ndize ndazi ukuba ninyanisile, anizizo iintlola; ndimnikele kuni umzalwana wenu,  nirhwebe ezweni apha.</li>
      <li>Kwathi, bakukhuphela iingxowa zabo, babona isiqhuma semali salowo nalowo engxoweni yakhe; bakuzibona iziqhuma zabo zemali boyika, bona noyise.</li>
      <li>Wathi kubo uYakobi uyise, Nindihluthe abantwana; uYosefu akakho, uSimon akakho, niza kuthabatha noBhenjamin; zikhwele kum zonke ezo zinto.</li>
      <li>Wathi uRubhen kuyise, Babulale bobabini oonyana bam, ukuba andithanga ndimzise kuwe; mnikele esandleni sam, ndombuyisela kuwe mna.</li>
      <li>Wathi yena, Unyana wam akasayi kuhla nani; ngokuba ufile umkhuluwa wakhe, yena usele yedwa. Ukuba uthe wahlelwa yingozi endleleni eniyihambayo, izimvi zam nozithobela kwelabafileyo ndinesingqala.</li>
    </ol>
  </li>
  <li>
    <ol>
      <li>Indlala yayinzima kwelo zwe.</li>
      <li>Kwathi, bakuba begqibile ukuyidla ingqolowa ababeze nayo bevela eYiputa, wathi uyise kubo, Buyani niye kusithengela intwana yokudla.</li>
      <li>Wathi uYuda kuye, Indoda leyo yaqononondisa kuthi, yathi,  Aniyi kububona ubuso bam, engabangakho nani umninawa wenu.</li>
      <li>Ukuba uthe wamthuma umninawa wethu nathi, sohla siye kukuthengela ukudla.</li>
      <li>Ukuba akuthanga umthume, asiyi kuhla; kuba indoda leyo yathi kuthi, Aniyi kububona ubuso bam, engabangakho nani umninawa wenu.</li>
      <li>USirayeli wathi, Yini na ukuba nindenzele ububi, niyixelele indoda leyo ukuthi, nisenomninawa?</li>
      <li>Bathi, Indoda leyo yabuza kunene ngathi nangemizalwana yethu, isithi, Usaphilile na uyihlo? Nisenomninawa na?  Sayixelela ngokwaloo mazwi. Besisazi yini na ukuba ibiya kuthi,  Yihlani nomninawa wenu?</li>
      <li>UYuda wathi kuSirayeli uyise, Mthume nam umfana, sisuke sihambe, siphile, singafi thina, nawe, nabantwana bethu.</li>
      <li>Mna ndiya kummela, wombiza esandleni sam; ukuba andithanga ndimzise kuwe, ndimbeke phambi kwakho, mandibe netyala kuwe yonke imihla yam.</li>
      <li>Kuba, ukuba besingazilazilanga, inene ngesiba ngoku sesibuye okwesibini.</li>
      <li>USirayeli uyise wathi kubo, Ukuba kunjalo okunene, yenzani ke oku: thabathani kwezinconywayo izinto zelizwe eli, nizifake ezingxoweni zenu, nihle niyisele indoda leyo umnikelo: intwana yamafutha aqholiweyo, nentwana yencindi yobusi, nentlaka emhlophe, nentlaka emnandi, neenkozo zepistasi, neeamangile.</li>
      <li>Phathani enye imali esandleni senu; naloo mali yabuyiswayo emlonyeni weengxowa zenu, buyani nayo esandleni senu; mhlawumbi sisiphosiso.</li>
      <li>Nomninawa wenu mthabatheni, ninduluke, nibuyele kwindoda leyo.</li>
      <li>Ngamana uThixo uSomandla waniphatha ngemfesane phambi kwendoda leyo, ukuba inikhululele omnye umzalwana wenu lowo noBhenjamin. Mna, ukuba ndihluthiwe abantwana, ndihluthiwe.</li>
      <li>Amadoda lawo awuthabatha loo mnikelo, neemali zombini aziphatha esandleni sawo, noBhenjamin, asuka ehla aya eYiputa,  ema phambi koYosefu.</li>
      <li>UYosefu wambona uBhenjamin enabo, wathi kumphathi wendlu yakhe, Wangenise loo madoda endlwini, uxhele, ulungise; kuba la madoda aya kudla nam emini enkulu.</li>
      <li>Indoda leyo yenza njengoko watshoyo uYosefu; indoda yawangenisa amadoda endlwini kaYosefu.</li>
      <li>Amadoda oyika, ngokuba engeniswe endlwini kaYosefu, athi,  Kungenxa yemali eyayibuyiselwe ezingxoweni zethu ekuqaleni, le nto singeniswe apha; ukuze agaleleke phezu kwethu, asiwele,  asithabathe sibe ngamakhoboka, kwanamaesile ethu.</li>
      <li>Asondela kuloo ndoda iphethe indlu kaYosefu, athetha nayo emnyango wendlu, athi, Tarhu, nkosi!</li>
      <li>Sehla okunene ekuqaleni, sisiza kuthenga ukudla.</li>
      <li>Kwathi, sakufika endaweni yokulalisa, sazivula iingxowa zethu, kwavela imali yalowo nalowo emlonyeni wengxowa yakhe,  imali yethu ngomlinganiso wayo. Sibuye nayo ke siyiphethe.</li>
      <li>Nenye imali sihle seza nayo esandleni sethu, ukuba sithenge ukudla; asimazi oyifakileyo imali ezingxoweni zethu.</li>
      <li>Yathi, Xolani, musani ukoyika; uThixo wenu, uThixo kayihlo, uninikile ubutyebi ezingxoweni zenu; imali yenu ndayamkela. Yabakhuphela uSimon.</li>
      <li>Indoda leyo yawangenisa amadoda endlwini kaYosefu,  yawanika amanzi, ahlamba iinyawo zawo; yawapha iindiza amaesile awo.</li>
      <li>Umnikelo lowo awulungisela ukufika kukaYosefu emini enkulu; kuba ebeve kusithiwa aya kudla isonka khona.</li>
      <li>Wangena uYosefu endlwini; amzisela endlwini umnikelo obusesandleni sawo, aqubuda kuye emhlabeni.</li>
      <li>Wawabuza ukuphila kwawo, wathi, Uyihlo usaphilile na,  ixhego enanithethe ngalo? Usadla ubomi na?</li>
      <li>Athi, Usaphilile ubawo umkhonzi wakho, usadla ubomi.  Bathoba baqubuda.</li>
      <li>Wawaphakamisa amehlo akhe, wambona uBhenjamin umninawa wakhe, umntwana kanina, wathi, Nguye na lo umninawa wenu omncinane, enibe nithetha ngaye kum? Wathi, Ngamana uThixo wakubabala, nyana wam.</li>
      <li>Wakhawuleza uYosefu; kuba wasikwa yimfesane ngenxa yomninawa wakhe, wafuna indawo angalilela kuyo, wangena engontsini, walila khona.</li>
      <li>Waza wahlamba ubuso bakhe, waphuma ezibambile, wathi,  Bekani isonka.</li>
      <li>Bambekela yedwa, bababekela bodwa bona, bawabekela odwa amaYiputa abesidla naye; kuba amaYiputa akanakudla sonka namaHebhere; kuba lisikizi elo kumaYiputa.</li>
      <li>Bhalala phantsi phambi kwakhe, owamazibulo ngokobuzibulo bakhe, omncinane ngokobuncinane bakhe. Amadoda akhangelana ethe manga.</li>
      <li>Aselwa izabelo ezisuka phambi kwakhe; ke isabelo sikaBhenjamin saba sikhulu kahlanu kwizabelo zabo bonke bephela. Basela, baba mnandi benaye.</li>
    </ol>
  </li>
  <li>
    <ol>
      <li>Wamwisela umthetho umphathi wendlu, esithi, Zizalise iingxowa zala madoda ngokudla, njengoko zinako ukukhongozela,  uyibeke imali yalowo nalowo emlonyeni wengxowa yakhe;</li>
      <li>uyibeke indebe yam, indebe yesilivere, emlonyeni wengxowa yomncinane, nemali yengqolowa yakhe. Wenza ke ngokwelizwi likaYosefu abelithethile.</li>
      <li>Kwakuthi qhiphu ukusa, andululwa loo madoda, wona namaesile awo.</li>
      <li>Akubona ukuba aphumile emzini, engekayi kude, wathi uYosefu kumphathi wendlu yakhe, Suka, uwasukele laa madoda;  wakuwafumana uze uthi kuwo, Yini na ukuba niphindezele okulungileyo ngokubi?</li>
      <li>Le nto asiyile na inkosi yam isela ngayo, ihlabe nezihlabo ngayo? Yinto embi le nto niyenzileyo.</li>
      <li>Wawafumana, wathetha kuwo loo mazwi.</li>
      <li>Athi kuye, Yini na ukuba inkosi yam ithethe ngokwaloo mazwi? Makube lee kubakhonzi bakho ukwenza ngokwelo lizwi.</li>
      <li>Uyabona, imali esayifumanayo emlonyeni weengxowa zethu,  sayibuyisela kuwe, sivela ezweni lakwaKanan. Singathini na ke ukuba endlwini yenkosi yakho isilivere nokuba yigolide?</li>
      <li>Osukuba ifunyenwe kuye phakathi kwabakhonzi bakhe, makafe;  kananjalo thina sibe ngamakhoboka enkosini yam.</li>
      <li>Wathi, Makube njengokwamazwi enu; ke ngoko osukuba ifunyenwe kuye, woba sisicaka sam, ke nina noba msulwa.</li>
      <li>Bakhawuleza, bathula elowo ingxowa yakhe, bayibeka emhlabeni, bavula elowo ingxowa yakhe.</li>
      <li>Wagquthagqutha, eqalela komkhulu, egqibela komncinane;  yafunyanwa indebe engxoweni kaBhenjamin.</li>
      <li>Bazikrazula iingubo zabo, babopha elowo iesile lakhe,  babuyela kuloo mzi.</li>
      <li>Wafika uYuda nabazalwana bakhe endlwini kaYosefu;  ubesekhona yena. Bawa phambi kwakhe emhlabeni.</li>
      <li>UYosefu wathi kubo, Sisenzo sini na esi nisenzileyo?  Beningazi na ukuba indoda enjengam nje ibingahlaba izihlabo?</li>
      <li>UYuda wathi, Siya kuthini na enkosini yam? Siya kuthetha ntoni na? Siya kuzihlamba njani na? UThixo ubufumene ubugwenxa babakhonzi bakho; yabona, singabakhonzi benkosi yam, thina aba,  nalowa indebe ifunyenwe esandleni sakhe.</li>
      <li>Wathi, Makube lee kum ukwenza loo nto; indoda efunyenwe esandleni sayo indebe, yiyo eya kuba sisicaka kum; ke nina nyukani nixolile, niye kuyihlo.</li>
      <li>UYuda wasondela kuye, wathi, Tarhu, nkosi yam! Makhe athethe ilizwi umkhonzi wakho ezindlebeni zinkosi yam;  mawungavuthi umsindo wakho ngakumkhonzi wakho, ngokuba ungangoFaro wena.</li>
      <li>Yababuza inkosi yam abakhonzi bayo, isithi, Ninoyihlo na?  Ninomninawa na?</li>
      <li>Sathi thina enkosini yam, Sinobawo ixhego, nomntwana wobuxhego bakhe omncinane; umkhuluwa wakhe wafa, yena usele yedwa kunina, uyise uyamthanda.</li>
      <li>Wathi ke wena kubakhonzi bakho, Yihlani naye eze kum,  ndiwamise amehlo am kuye.</li>
      <li>Sathi thina kwinkosi yam, Umfana lowo akanako ukumshiya uyise; emshiyile, uyise angafa.</li>
      <li>Wathi wena kubakhonzi bakho, Ukuba umninawa wenu omncinane akathanga ehle nani, aniyi kubuya nibubone ubuso bam.</li>
      <li>Kwathi, xenikweni senyukayo saya kumkhonzi wakho ongubawo,  samxelela amazwi enkosi yam.</li>
      <li>Wathi ubawo, Buyani niye kusithengela intwana yokudla.</li>
      <li>Sathi, Asinakuhla. Ukuba umninawa wethu omncinane unathi,  sohla; kuba asinakububona ubuso bendoda leyo, engenathi umninawa wethu omncinane.</li>
      <li>Wathi ubawo umkhonzi wakho kuthi, Niyazi nina, ukuba umkam wandizalela oonyana ababini.</li>
      <li>Omnye waphuma kum, ndathi, Inene, uqwengiwe; andimbonanga unangoku.</li>
      <li>Nimthabatha nje nalo ebusweni bam, ethe wahlelwa yingozi,  nozihlisela izimvi zam zinobubi kwelabafileyo.</li>
      <li>Ngoko ke, ukuba ndithe ndafike kubawo umkhonzi wakho,  engenathi umfana (umphefumlo wakhe ubotshwe nomphefumlo wakhe nje),</li>
      <li>kothi, akubona ukuba akakho umfana, afe, nabakhonzi bakho bahlise izimvi zomkhonzi wakho ubawo enesingqala, ziye kwelabafileyo.</li>
      <li>Kuba umkhonzi wakho lo wammela umfana lowo kubawo,  ndisithi, Ukuba andithanga ndimzise kuwe, ndoba netyala kubawo yonke imihla yam.</li>
      <li>Ngoko makahlale umkhonzi wakho lo esikhundleni somfana,  ndibe likhoboka enkosini yam mna; umfana anyuke nabakhuluwa bakhe.</li>
      <li>Kuba ndingathini na ukunyuka ndiye kubawo, engenam umfana?  hleze ndibubone ububi obomfumana ubawo.</li>
    </ol>
  </li>
  <li>
    <ol>
      <li>UYosefu akabanga nakuzibamba phambi kwabo bonke ababemi ngakuye. Wadanduluka wathi, Khuphani bonke abantu, bemke kum.  Akwabakho mntu umi ngakuye ekuzaziseni kukaYosefu kubazalwana bakhe.</li>
      <li>Wasibeka isililo; eva amaYiputa, yeva nendlu kaFaro.</li>
      <li>Wathi uYosefu kubazalwana bakhe, NdinguYosefu; usaphilile na ubawo? Ababa nako ukumphendula abazalwana bakhe; kuba bakhwankqiswa phambi kwakhe.</li>
      <li>Wathi, uYosefu kubazalwana bakhe, Khanisondele kum apha.  Basondela. Wathi, NdinguYosefu, umzalwana wenu, enathengisayo ngaye eYiputa.</li>
      <li>Ngoko musani ukuba buhlungu, ningaziqumbeli, ukuba nathengisa ngam apha; kuba uThixo wandithuma phambi kwenu ukuze ndisindise abantu.</li>
      <li>Kuba ngoku iminyaka mibini indlala ikho phakathi kwelizwe;  isemihlanu iminyaka ezayo, ekungayi kubakho kulima nakuvuna ngayo.</li>
      <li>UThixo undithume phambi kwenu, ukuba ndinimisele amasalela ezweni, ukuba ndisindise ubomi benu, ibe kukusinda okukhulu.</li>
      <li>Ngoko ke asinini abandithume apha, nguThixo; wandenza uyise kuFaro, nenkosi phezu kwayo yonke indlu yakhe, nomlawuli ezweni lonke laseYiputa.</li>
      <li>Khawulezani, ninyuke niye kubawo, nithi kuye, Utsho unyana wakho uYosefu ukuthi, UThixo undenze inkosi kuyo yonke iYiputa;  yihla uze kum, musa ukulibala.</li>
      <li>Wohlala ezweni laseGoshen, ube kufuphi kum, wena, noonyana bakho, noonyana boonyana bakho, nempahla yakho emfutshane,  neenkomo zakho, nezinto zonke onazo;</li>
      <li>ndikondle khona, kuba isaya kuba mihlanu iminyaka yendlala; hleze uhlwempuzeke wena, nendlu yakho, nento yonke onayo.</li>
      <li>Yabonani, amehlo enu ayabona, namehlo omninawa wam uBhenjamin, ukuba ngumlomo wam lo uthethayo kuni.</li>
      <li>Nize nimxelele ubawo lonke uzuko lwam eYiputa, nezinto zonke enizibonileyo, nikhawuleze nihle nobawo, eze apha.</li>
      <li>Wawa entanyeni kaBhenjamin, umninawa wakhe, walila;  uBhenjamin walila entanyeni yakhe.</li>
      <li>Wabanga bonke abazalwana bakhe, walila phezu kwabo. Emveni koko, abazalwana bakhe bathetha naye.</li>
      <li>Lavakala izwi endlwini kaFaro, lisithi, Bafikele abazalwana bakaYosefu. Kwalunga oko emehlweni kaFaro,  nasemehlweni abakhonzi bakhe.</li>
      <li>Wathi uFaro kuYosefu, Yithi kubazalwana bakho, Yenzani oku: bophani amaqegu enu, nihambe niye ezweni lakwaKanan,</li>
      <li>nithabathe uyihlo nezindlu zenu, nise kum apha. Ndoninika izinto ezilungileyo zelizwe laseYiputa, nidle ukutyeba kwelizwe.</li>
      <li>Wena ke uwiselwe umthetho, yenzani oku; bathabatheleni abantwana benu, nabafazi benu, iinqwelo ezweni laseYiputa,  nithwale uyihlo, nize.</li>
      <li>Iliso lenu malingabi nanceba empahleni yenu, kuba zonke izinto ezilungileyo zelizwe lonke laseYiputa zezenu.</li>
      <li>Benjenjalo ke oonyana bakaSirayeli. UYosefu wabanika iinqwelo ngokomthetho kaFaro; wabanika nomphako wendlela.</li>
      <li>Wabanika bonke elowo iingubo zokukhululana. Wamnika uBhenjamin iisilivere ezimakhulu mathathu, neengubo ezintlanu zokukhululana.</li>
      <li>Kuyise wathumela ezilolu hlobo: amaesile alishumi, ethwele izinto ezilungileyo zaseYiputa, neemazi zamaesile ezilishumi,  zithwele ingqolowa, nesonka, nomphako kayise wendlela.</li>
      <li>Wabandulula ke abazalwana bakhe, bahamba; wathi kubo, Ize ningaxabani endleleni.</li>
      <li>Benyuka, bemke ke eYiputa, bafika ezweni lakwaKanan kuYakobi uyise.</li>
      <li>Bamxelela besithi, UYosefu usahleli; ewe, ungumphathi welizwe lonke laseYiputa. Yaqoba intliziyo yakhe, kuba ebengakholwa ngabo.</li>
      <li>Bawathetha kuye onke amazwi kaYosefu, abewathethile kubo.  Wazibona iinqwelo abezithumele uYosefu, ukuba zimthwale; waza waphila umoya kaYakobi uyise.</li>
      <li>Wathi uSirayeli, Kwanele. UYosefu unyana wam usahleli.  Ndiya kuya ndimbone, ndingekafi.</li>
    </ol>
  </li>
  <li>
    <ol>
      <li>Wanduluka ke uSirayeli neento zonke abenazo, wafika eBher-shebha, wabingelela imibingelelo kuThixo kayise uIsake.</li>
      <li>Wathetha uThixo kuSirayeli emibonweni yobusuku, wathi,  Yakobi, Yakobi! Wathi yena, Ndilapha.</li>
      <li>Wathi, NdinguThixo, uThixo wooyihlo, musa ukoyika ukuhla uye eYiputa; kuba ndiya kukwenza uhlanga olukhulu khona.</li>
      <li>Mna ndiya kuhla ndiye nawe eYiputa, ndinyuke nokunyuka nawe; uYosefu asibeke isandla sakhe phezu kwamehlo akho.</li>
      <li>Wesuka uYakobi eBher-shebha; oonyana bakaSirayeli bamthwala uYakobi uyise, nabantwana babo, nabafazi babo, ngeenqwelo ebezithunyelwe nguFaro ukuba zimthwale.</li>
      <li>Bayithabatha imfuyo yabo, nengqwebo yabo ababeyiqwebile ezweni lakwaKanan, bafika eYiputa uYakobi nembewu yakhe yonke,  ndawonye naye;</li>
      <li>oonyana bakhe, noonyana boonyana bakhe ndawonye naye,  iintombi zakhe, neentombi zoonyana bakhe, nembewu yakhe yonke,  weza nayo eYiputa.</li>
      <li>Ngawo la amagama oonyana bakaSirayeli abafikayo eYiputa,  uYakobi noonyana bakhe: amazibulo kaYakobi nguRubhen.</li>
      <li>Oonyana bakaRubhen nguHanoki, noFalu, noHetseron, noKarmi.</li>
      <li>Oonyana bakaSimon, nguYemuweli, noYamin, no-Ohadi,  noYakin, noTsohare, noSawule, unyana womKananekazi.</li>
      <li>Oonyana bakaLevi nguGershon, noKehati, noMerari.</li>
      <li>Oonyana bakaYuda nguEre, no-Onan, noShela, noPeretse,  noZera; ke ooEre no-Onan bafela ezweni lakwaKanan. Oonyana bakaPeretse nguHetseron noHamuli.</li>
      <li>Oonyana bakaIsakare nguTola, noPuwa, noYobhi, noShimron.</li>
      <li>Oonyana bakaZebhulon nguZerede, noEloni, noYaleli.</li>
      <li>Ngabo abo oonyana bakaLeya, awabazalela uYakobi ePadan-aram, noDina intombi yakhe; yonke imiphefumlo yoonyana bakhe neyeentombi zakhe ingamashumi omathathu anamithathu.</li>
      <li>Oonyana bakaGadi nguTsifiyon, noHagi, noShuni, noEtsebhon,  noEri, noArodi, noAreli.</li>
      <li>Oonyana baka-Ashere nguImna, noIshwa, noIshvi, noBheriya,  noSera udade wabo; oonyana bakaBheriya nguEbhere noMalekiyeli.</li>
      <li>Ngabo abo oonyana bakaZilipa, awathi uLabhan wamnika uLeya intombi yakhe; abo wabazalela uYakobi, imiphefumlo elishumi elinamithandathu.</li>
      <li>Oonyana bakaRakeli, umkaYakobi, nguYosefu noBhenjamin.</li>
      <li>Wazala ke uYosefu ezweni laseYiputa, uManase, noEfrayim,  awamzalela bona uAzenati, intombi kaPotifera, umbingeleli waseOn.</li>
      <li>Oonyana bakaBhenjamin nguBhela, noBhekere, noAshbhele,  noGera, noNahaman, noEhi, noRoshe, noMupim, noHupim, noArdi.</li>
      <li>Ngabo abo oonyana bakaRakeli, abazalelwa uYakobi; iyonke yimiphefumlo elishumi elinamine.</li>
      <li>Oonyana bakaDan nguHushim.</li>
      <li>Oonyana bakaNafetali nguYatseli, noGuni, noYetsere,  noShilem.</li>
      <li>Ngabo abo oonyana bakaBhiliha, awathi uLabhan wamnika uRakeli intombi yakhe; abo wabazalela uYakobi, iyonke yimiphefumlo esixhenxe.</li>
      <li>Iyonke imiphefumlo eyaya noYakobi eYiputa, eyaphuma esinqeni sakhe, ngaphandle kwabafazi boonyana bakaYakobi,  iyonke yimiphefumlo emashumi mathandathu anamithandathu.</li>
      <li>Oonyana bakaYosefu awabazalelwa eYiputa yimiphefumlo emibini. Iyonke imiphefumlo yendlu kaYakobi eyaya eYiputa ibimashumi asixhenxe.</li>
      <li>Wasusa uYuda ukuba amandulele aye kuYosefu, ambonise indlela eya eGoshen; bafika ke ezweni laseGoshen.</li>
      <li>UYosefu wayibopha inqwelo yakhe, wenyuka waya kumkhawulela uSirayeli uyise eGoshen. Bathe bakubonana, wawa entanyeni yakhe, walila umzuzu omkhulu entanyeni yakhe.</li>
      <li>Wathi uSirayeli kuYosefu, Ndibubonile nje ubuso bakho,  ukuba usahleli, mandife ngoku.</li>
      <li>Wathi uYosefu kubazalwana bakhe nakwindlu kayise, Ndiya kunyuka ndiye kubika kuFaro, ndithi kuye, Abazalwana bam nendlu kabawo, ababesezweni lakwaKanan, bafikile;</li>
      <li>kunjalo nje la madoda ngabalusi bempahla emfutshane, kuba ngabafuyi; impahla yawo emfutshane, neenkomo zawo, neento zonke ananzo, aze nazo.</li>
      <li>Xa athe wanibiza uFaro, wathi, Uyintoni na umsebenzi wenu?  nothi,</li>
      <li>Abakhonzi bakho ngabafuyi bempahla kwasebuncinaneni bethu unangoku, thina aba noobawo bethu; ukuze nime ezweni laseGoshen, kuba bonke abalusi bempahla emfutshane balisikizi kumaYiputa.</li>
    </ol>
  </li>
  <li>
    <ol>
      <li>UYosefu waya kumbikela uFaro, wathi, Ufikile ubawo nabazalwana bam, nempahla yabo emfutshane, neenkomo zabo,  neento zonke abanazo, bevela ezweni lakwaKanan; nabo besezweni laseGoshen.</li>
      <li>Wakhetha kubo abazalwana bakhe amadoda amahlanu, wawamisa phambi koFaro.</li>
      <li>Wathi uFaro kubazalwana bakhe, Uyintoni na umsebenzi wenu?  Bathi kuFaro, Abakhonzi bakho ngabafuyi bempahla emfutshane,  thina aba kwanoobawo bethu.</li>
      <li>Babuya bathi kuFaro, Siphambukele kweli lizwe, kuba akukho tyani bampahla imfutshane abanayo abakhonzi bakho, kuba inzima indlala ezweni lakwaKanan; ngoko ke mabakhe bahlale ezweni laseGoshen abakhonzi bakho.</li>
      <li>Wathetha uFaro kuYosefu, wathi, Uyihlo nabazalwana bakho bafikile kuwe.</li>
      <li>Ilizwe laseYiputa liphambi kwakho: uyihlo nabazalwana bakho bahlalise kweyona ndawo intle yelizwe; mabahlale ezweni laseGoshen. Ukuba uyazi ukuba kukho kuwo amadoda aziinkunkqele emsebenzini, wamise abe ngabaphathi bemfuyo endinayo.</li>
      <li>UYosefu wamngenisa uYakobi uyise, wammisa phambi koFaro.  UYakobi wamsikelela uFaro.</li>
      <li>UFaro wathi kuYakobi, Mingaphi na iminyaka yobudala bakho?</li>
      <li>Wathi uYakobi kuFaro, Imihla yeminyaka yokuba lundwendwe kwam emhlabeni yiminyaka elikhulu elinamanci mathathu; imbalwa,  imibi, imihla yeminyaka yobudala bam; ayifikanga emihleni yeminyaka yobudala boobawo, emihleni yokuba lundwendwe kwabo emhlabeni.</li>
      <li>UYakobi wamsikela ke uFaro; waphuma, wemka ebusweni bukaFaro.</li>
      <li>UYosefu wambeka uyise nabazalwana bakhe ezweni laseYiputa,  wabanika indawo yokuma kweyona ndawo intle yelizwe, ezweni laseRameses, ngokomthetho kaFaro.</li>
      <li>UYosefu wamondla uyise, nabazalwana bakhe, nendlu yonke kayise, ngesonka, ngangokuswela kosapho lwabo.</li>
      <li>Bekungekho kudla kulo lonke ilizwe; kuba ibinzima kunene indlala; ilizwe laseYiputa nelizwe lakwaKanan laphelelwa ngamandla ngenxa yendlala.</li>
      <li>Wayihlanganisa uYosefu yonke imali eyafunyanwayo ezweni laseYiputa nasezweni lakwaKanan, yengqolowa ababeyithenga;  wayingenisa uYosefu imali endlwini kaFaro.</li>
      <li>Yaphela imali ezweni laseYiputa nasezweni lakwaKanan. Onke amaYiputa eza kuYosefu, esithi, Sinike ukudla. Yini na ukuba sife phambi kwakho, kuba imali iphelile.</li>
      <li>Wathi uYosefu, Rholani imfuyo yenu; ndoninika ngemfuyo yenu, ukuba imali iphelile.</li>
      <li>Ayizisa imfuyo yawo kuYosefu; uYosefu wawanika ukudla ngamahashe, nangemfuyo eyimpahla emfutshane, nangemfuyo eziinkomo, nangamaesile; wawapha ukudla endaweni yayo yonke imfuyo yawo ngaloo mnyaka.</li>
      <li>Waphela ke loo mnyaka. Eza kuye ngomnyaka wesibini, athi kuye, Asinakukufihla enkosini yam, ukuba imali nemfuyo eziinkomo iphelele enkosini yam; akusalanga nto kuthi phambi kwenkosi yam, yimizimba yethu nimihlaba yethu yodwa kuphela.</li>
      <li>Yini na ukuba sife phambi kwakho, thina aba nomhlaba wethu. Sithenge thina nomhlaba wethu ngokudla, ukuze thina nomhlaba wethu sibe ngabakhonzi bakaFaro. Sinike imbewu, ukuze siphile, singafi, kube senkangala.</li>
      <li>UYosefu wawuthengela uFaro wonke umhlaba waseYiputa; kuba amaYiputa athengisa elowo ngentsimi yakhe, kuba indlala yabe inzima phezu kwawo; umhlaba ke waba ngokaFaro.</li>
      <li>Abantu wabafudusela emizini, kwathabathela ekupheleni komnye umda waseYiputa kwesa ekupheleni komnye.</li>
      <li>Ngumhlaba wababingeleli wodwa angawuthenganga; kuba ababingeleli babenesabelo abasimiselweyo esivela kuFaro,  besidla isabelo eso simiselweyo, babesinikwe nguFaro; ngenxa yoko bona abathengisanga ngomhlaba wabo.</li>
      <li>Wathi uYosefu ebantwini, Yabonani, namhla nina nomhlaba wenu ndinithengele uFaro; nantsi ke imbewu yenu, hlwayelani umhlaba.</li>
      <li>Nothi kwinto eniyizuzileyo, nimnike uFaro esesihlanu isahlulo, ezine izahlulo zibe zezenu, zibe yimbewu yentsimi,  nezokudliwa nini nangabasezindlwini zenu, nezokudliwa lusapho lwenu.</li>
      <li>Bathi, Usisindisile; mayisibabale inkosi yam, soba ngabakhonzi kuFaro.</li>
      <li>UYosefu wayimisa loo nto yaba ngummiselo unanamhla phezu komhlaba waseYiputa, ukuba esesihlanu isahlulo sibe sesikaFaro;  ngumhlaba wababingeleli wodwa ongabanga ngokaFaro.</li>
      <li>Wahlala uSirayeli ezweni laseYiputa, ezweni laseGoshen;  baqiniseka ukuma khona, baqhama, banda kunene.</li>
      <li>UYakobi wadla ubomi ezweni laseYiputa iminyaka elishumi elinesixhenxe; imihla kaYakobi, iminyaka yobudala bakhe, yaba yiminyaka elikhulu elinamanci amane, aneminyaka esixhenxe.</li>
      <li>Yasondela imihla kaSirayeli yokuba afe; wabiza unyana wakhe uYosefu, wathi kuye, Ukuba kaloku ndibabalwe nguwe,  khawubeke isandla sakho phantsi kwethanga lam, undenzele inceba nenyaniso. Uze ungakhe undingcwabe eYiputa.</li>
      <li>Ke ndiya kulala koobawo; uze undisuse eYiputa, undingcwabe engcwabeni labo. Wathi ke yena, Ndiya kwenza ngokwelizwi lakho.</li>
      <li>Wathi, Funga; wafunga ke. Waqubuda uSirayeli phezu kwentloko yesingqengqelo.</li>
    </ol>
  </li>
  <li>
    <ol>
      <li>Kwathi emveni kwezi zinto, kwathiwa kuYosefu, Uyabona,  uyihlo uyafa. Wathabatha oonyana bakhe bobabini, uManase noEfrayim, bahamba naye.</li>
      <li>Waxelelwa uYakobi kwathiwa, Nanku unyana wakho uYosefu esiza kuwe. Wazomeleza uSirayeli, wavuka, wahlala esingqengqelweni.</li>
      <li>UYakobi wathi uYosefu, uThixo uSomandla wabonakala kum ndiseLuzi, ezweni lakwaKanan, wandisikelela.</li>
      <li>Wathi kum, Yabona, ndiya kukuqhamisa, ndikwandise,  ndikwenze isikhungu sezizwe; eli lizwe ndilinike imbewu yakho emva kwakho, libe lelakho ngonaphakade.</li>
      <li>Ngako oko oonyana bakho ababini, owabazalelwayo ezweni laseYiputa, ndingekafiki kuwe eYiputa, ngabam; uEfrayim noManase baya kuba ngabam; njengoRubhen noSimon.</li>
      <li>Ke othe wabazala emva kwabo, baya kuba ngabakho; baya kubizwa ngokwegama labazalwana babo elifeni labo.</li>
      <li>Ekumkeni kwam mna ePadan, ndafelwa nguRakeli ezweni lakwaKanan endleleni, ndakubona ukuba ndimganyana ukuze kufikwe e-Efrata; ndamngcwabela khona endleleni yase-Efrata eyiBhetelehem.</li>
      <li>USirayeli wababona oonyana bakaYosefu, wathi, Ngoobani na aba?</li>
      <li>Wathi uYosefu kuyise, Ngoonyana bam endibaphiwe nguThixo apha. Wathi yena, Khawubasondeze kum, ndibasikelele.</li>
      <li>Ke amehlo kaSirayeli ayeselenorhatyazo kukwaluphala,  engasaboni. Wabasondeza ke kuye, wabanga, wabawola.</li>
      <li>USirayeli wathi uYosefu, Ukubona ubuso bakho bendingasakucingi; nanku uThixo endibonise nembewu yakho.</li>
      <li>UYosefu wabakhupha phakathi kwamadolo akhe, waqubuda ngobuso bakhe emhlabeni.</li>
      <li>UYosefu wabathabatha bobabini, uEfrayim ngesokunene kwesasekhohlo sikaSirayeli, noManase ngesokhohlo kwesokunene sikaSirayeli, wabasondeza kuye.</li>
      <li>USirayeli wasolula esokunene sakhe, wasibeka entloko kuEfrayim engomncinane, nesokhohlo sakhe entloko kuManase,  ezenjenjalo izandla zakhe ngengqiqo; ngokuba uManase ebengowamazibulo.</li>
      <li>Wamsikelela uYosefu, wathi, Ngamana uThixo, abahamba phambi kwakhe oobawo uAbraham noIsake, owandondla kwasekuveleni kwam kwada kwanamhla, osisithunywa esindikhululeyo ebubini bonke,</li>
      <li>angabasikelela abafana, lithi igama lam negama loobawo libizwe phezu kwabo, uAbraham noIsake, bande, babe baninzi ehlabathini.</li>
      <li>Wabona uYosefu ukuba uyise usibeke isandla sakhe sokunene entloko kuEfrayim, kwakubi emehlweni akhe; wasibamba isandla sikayise wasishenxisa entlokweni kaEfrayim, esisa entlokweni kaManase.</li>
      <li>Wathi uYosefu kuyise, Makungabi njalo, bawo, kuba ngulo owamazibulo; beka esokunene entlokweni yakhe.</li>
      <li>Akavuma uyise, wathi, Ndiyazi, nyana wam, ndiyazi; naye uya kuba sisizwe, naye uya kuba mkhulu; kodwa umninawa wakhe uya kuba mkhulu kuye, nembewu yakhe ibe ziintlanga ezininzi.</li>
      <li>Wabasikelela ngaloo mini, esithi, Ngawe uya kusikelela uSirayeli, esithi, Ngamana uThixo wakwenza njengoEfrayim nanjengoManase. Wambeka ke uEfrayim phambi koManase.</li>
      <li>USirayeli wathi kuYosefu, Yabona, ndiza kufa; uThixo uya kuba nani, anibuyisele ezweni looyihlo.</li>
      <li>Mna ndikunike isiqwenga somhlaba ngaphezu kwabazalwana bakho, eso ndasithimbayo esandleni sama-Amori, ngekrele lam nangesaphetha sam.</li>
    </ol>
  </li>
  <li>
    <ol>
      <li>Wababiza ke uYakobi oonyana bakhe, wathi, Zihlanganiseni,  ndinixelele okuya kunihlela ngemihla yokugqibela.</li>
      <li>Qukanani, niphulaphule, nyana bakaYakobi, Niphulaphule uSirayeli uyihlo.</li>
      <li>Rubhen, wena mazibulo am, mandla am, ngqalo yokuqina kwam,  Ncamisa yokuphakama, ncamisa yegunya,</li>
      <li>Uxhaphazelayo njengamanzi, akusayi kuba ncamisa kunje; Kuba wenyukayo waya esililini sikayihlo, Wangcolisa oko, wenyuka waya emandlalweni wam.</li>
      <li>USimon noLevi ngabazalwana; Ziintonga zokugonyamela izikhali zabo.</li>
      <li>Egquguleni labo uze ungangeni umphefumlo wam, Nesikhungu sabo lungazibandakanyi uzuko lwam; Kuba ngomsindo wabo babulala amadoda, Ngokuzithandela kwabo bazinqumla imisipha iinkomo.</li>
      <li>Uqalekisiwe umsindo wabo, ngokuba unobungcwangu:  Ukuphuphuma kwabo umsindo, ngokuba unzima. Ndiya kubachithachitha kwaYakobi, Ndibaphangalalise kwaSirayeli.</li>
      <li>Yuda, abazalwana bakho baya kukudumisa, Isandla sakho sibe sentanyeni yeentshaba zakho; Baya kuqubuda kuwe oonyana bakayihlo.</li>
      <li>Lithole lengonyama uYuda; Usuke ekuqwengeni, nyana wam,  Waguqa, wabuthuma njengengonyama, Njengengonyamakazi; ngubani na oya kumvusa?</li>
      <li>Intonga ayiyi kumka kuYuda, Intonga yommisi-mthetho ayiyi kumka phakathi kweenyawo zakhe, Ade afike uShilo, Zimlulamele izizwe.</li>
      <li>Ngukhuleka emdiliyeni imazi yakhe ye-esile, Ukhuleka kowohlobo inkonyana yakhe ye-esile; uhlamba ngewayini isambatho sakhe, Ngegazi lediliya ingubo yakhe;</li>
      <li>Umehlo abomvu yiwayini, Umazinyo amhlophe ngamasi.</li>
      <li>UZebhulon uya kuma ngasezibukweni lolwandle,</li>
      <li>Ewe, ngasezibukweni leenqanawa, Icala lakhe lisingise eTsidon. UIsakare yinyathi ye-esile, Ulala phakathi kweentlanti.</li>
      <li>Wakubona ukuphumla ukuba kulungile, Nelizwe ukuba limnandi; Igxalaba lakhe walithobela ukuthwala, waba ngumsebenzi ofakwa uviko.</li>
      <li>UDan uya kugweba phakathi kwabantu bakowabo, Njengezinye izizwe zakwaSirayeli.</li>
      <li>UDan makabe yinyoka ngasendleleni, Irhamba ngasemendweni,  Eliluma izithende zehashe, Awe ngomva olikhweleyo.</li>
      <li>Usindiso lwakho, Yehova, ndiluthembile.</li>
      <li>UGadi ungenelwa ngamatutu, Ke yena uwangenela ezithendeni.</li>
      <li>KuAshere kuphuma amafutha, isonka sakhe eso; Yena unika izinto eziyolisa ookumkani.</li>
      <li>UNafetali yimazi yexhama ekhululweyo, ukhupha amazwi amahle.</li>
      <li>NguGatya lomthi oqhamayo uYosefu, UGatya lomthi oqhamayo ngasemthonjeni, Omasebe aqabele eludongeni.</li>
      <li>UBamcubunga bamtola, Bamchasa abatoli;</li>
      <li>USihlala sithe nkqi isaphetha sakhe, UMikhono yezandla zakhe inokusityeda, Ngezandla zembalasane kaYakobi, Khona apho akhoyo umalusi, ilitye likaSirayeli;</li>
      <li>NgoThixo wooyihloakuncede, NgoSomandlaakusikelele,  Ibe ziintsikelelo zamazulu ezivela phezulu, Iintsikelelo zamanzi enzonzobila alele ezantsi, Iintsikelelo zamabele,  nezesizalo.</li>
      <li>Iintsikelelo zikayihlo Zizigqithile iintsikelelo zomawokhulu, Zasa nasemdeni weentaba zanini; Mazibe sentloko kuYosefu, Ebuchotsheni bobalulweyo kubazalwana bakhe!</li>
      <li>UBhenjamin yingcuka eqwengayo; Kusasa uya kudla okuphangiweyo, Ngokuhlwa uya kwaba okuthinjiweyo.</li>
      <li>Bonke aba zizizwe zakwaSirayeli ezilishumi elinazibini;  yiyo leyo into awayithethayo kubo uyise, wabasikelela; elowo ngokwentsikelelo yakhe wabasikelela.</li>
      <li>Wabawisela umthetho, wathi kubo, Ndiza kuhlanganiselwa kwabakowethu; ndingcwabeni noobawo emqolombeni osentsimini kaEfron umHiti,</li>
      <li>emqolombeni osentsimini yaseMakapela, ophambi kowakwaMamre, ezweni lakwaKanan, awawuthengayo uAbraham ndawonye nentsimi kuEfron umHiti, ukuba abe nendawo eyiyeyakhe yokungcwaba.</li>
      <li>Bamngcwaba khona apho uAbraham noSara umkakhe; bamngcwaba khona apho uIsake noRebheka umkakhe; ndamngcwaba khona apho uLeya.</li>
      <li>Yathengwa intsimi leyo nomqolomba okuyo koonyana bakaHeti.</li>
      <li>Wagqiba ke uYakobi ukuyolela oonyana bakhe, wazifinyezela esingqengqelweni iinyawo zakhe, waphuma umphefumlo,  wahlanganiselwa kwabakowabo.</li>
    </ol>
  </li>
  <li>
    <ol>
      <li>Wawa uYosefu phezu kobuso bukayise, walila phezu kwakhe,  wamanga.</li>
      <li>UYosefu wabawisela umthetho abakhonzi bakhe, amagqirha,  ukuba amqhole uyise; amagqirha amqhola ke uSirayeli.</li>
      <li>Bamzalisela imihla emashumi mane, kuba bebesenjenjalo ukuyizalisa imihla yabaqholiweyo; amaYiputa amlilela imihla emashumi asixhenxe.</li>
      <li>Yadlula ke imihla yokulilelwa kwakhe, uYosefu wathetha kwindlu kaFaro, wathi, Ukuba kaloku niyandibabala, khanithethe ezindlebeni zikaFaro, nithi,</li>
      <li>Ubawo wandifungisa esithi, Yabona, ndiza kufa; engcwabeni lam endizimbeleyo ezweni lakwaKanan, wondingcwabela khona apho.  Ngoko makhe ndinyuke ndiye kumngcwaba ubawo; ndobuya ndibuye.</li>
      <li>Wathi uFaro, Nyuka uye kumngcwaba uyihlo ngoko akufungise ngako.</li>
      <li>Wenyuka ke uYosefu waya kumngcwaba uyise; benyuka naye bonke abakhonzi bakaFaro, amadoda amakhulu endlu yakhe, amadoda amakhulu onke ezwe laseYiputa;</li>
      <li>nendlu kaYosefu yonke, nabazalwana bakhe, nendlu kayise.  Kwasala iintsapho zabo zodwa, nempahla yabo emfutshane,  neenkomo zabo, ezweni laseGoshen.</li>
      <li>Kwenyuka naye iinqwelo, nabamahashe, yaba ngumkhosi omkhulu kunene.</li>
      <li>Bafika esandeni sika-Atadi esiphesheya kweYordan,  bambambazela izifuba, batsho khona ngesililo esikhulu, esinzima kunene; bamenzela uyise isijwili imihla esixhenxe.</li>
      <li>Basibona abemi belo zwe, amaKanan, isijwili esandeni sika-Atadi, bathi, Sikhulu esi sijwili kumaYiputa; ngenxa yoko kwathiwa igama laso yiAbhele-mitserayim, ephesheya kweYordan.</li>
      <li>Oonyana bakhe benza ke kuye njengokuyolela kwakhe.</li>
      <li>Bamthwala oonyana bakhe, bamsa ezweni lakwaKanan,  bamngcwaba emqolombeni wentsimi yaseMakapela, awawuthengayo uAbraham ndawonye nentsimi, ukuba ube yindawo eyiyeyakhe yokungcwaba, kuEfron umHiti phambi kowakwaMamre.</li>
      <li>UYosefu wabuyela eYiputa ke, yena nabazalwana bakhe, nabo bonke abenyuka naye beya kumngcwaba uyise, emva kokungcwaba kwakhe uyise.</li>
      <li>Ke kaloku abakhuluwa bakaYosefu babona ukuba uyise wabo ufile, bathi, Azi uYosefu uya kusitshutshisa na, abubuyisele kanye na kuthi bonke ububi esimenzele bona?</li>
      <li>Bathumela kuYosefu, besithi, Uyihlo wayolela phambi kokufa kwakhe, wathi,</li>
      <li>Notsho kuYosefu ukuthi, Khawuluxolele ukreqo lwabakhuluwa bakho, nesono sabo sokuba bekwenze into embi; ngoko khawuluxolele ukreqo lwabakhozi boThixo wooyihlo. Walila uYosefu ekuthetheni kwabo kuye.</li>
      <li>Baya nabakhuluwa bakhe, baziphosa phantsi phambi kwakhe,  bathi, Yabona, singabakhonzi bakho.</li>
      <li>Wathi uYosefu kubo, Musani ukoyika; ndisesikhundleni sikaThixo yini na?</li>
      <li>Nina nacinga ububi ngam; ke yena uThixo wacinga okulungileyo, ukuze kuthi, njengoko kwenzekileyo namhla,  kusinde abantu abaninzi.</li>
      <li>Ngoko musani ukoyika; ndonondla nina, nentsapho yenu.  Wabathuthuzela ke, wathetha kakuhle nabo.</li>
      <li>UYosefu wena eYiputa, yena nendlu kayise. UYosefu wahlala iminyaka elikhulu elinashumi-nye.</li>
      <li>UYosefu wabona oonyana besesithathu isizukulwana sikaEfrayim, kwanoonyana bakaMakire, unyana kaManase,  ababezalelwe emadolweni kaYosefu.</li>
      <li>Wathi uYosefu kubakhuluwa bakhe, Ndiza kufa; uThixo okunene uya kunivelela, aninyuse, niphume kweli lizwe, niye ezweni abelifungele uAbraham, noIsake, noYakobi.</li>
      <li>UYosefu wabafungisa oonyana bakaSirayeli, esithi, UThixo okunene eya kunivelela nje, nowanyusa amathambo am, emke apha.</li>
      <li>Wafa ke uYosefu engominyaka ilikhulu linashumi-nye;  bamqhola; wafakwa etyeyeni eYiputa.</li>
    </ol>
  </li>
</ol>