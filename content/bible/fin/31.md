<ol>
  <li>
    <ol>
      <li>Obadjan näky. Herra, Herra sanoo Edomista näin: Me olemme kuulleet  sanoman Herralta, ja sanansaattaja on lähetetty kansakuntiin: "Nouskaa,  nouskaamme sotaan sitä vastaan!"</li>
      <li>Katso, vähäiseksi minä teen sinut kansojen seassa, ylen halveksittu  olet sinä oleva.</li>
      <li>Sinun sydämesi ylpeys on pettänyt sinut, joka asut kallionrotkoissa,  istut korkealla ja sanot sydämessäsi: "Kuka voi syöstä minut maahan?"</li>
      <li>Vaikka tekisit pesäsi korkealle niinkuin kotka ja vaikka sen sija  olisi tähtien välissä, minä syöksen sinut sieltä alas, sanoo Herra.</li>
      <li>Jos varkaat tulisivat kimppuusi, jos yölliset rosvot, kuinka voisit  tulla niin hävitetyksi: eivätkö he varastaisi vain sen, mitä  tarvitsevat? Jos viininkorjaajat tulisivat luoksesi, eivätkö he jättäisi  jälkikorjuuta?</li>
      <li>Mutta kuinka onkaan Eesau läpikotaisin etsitty, hänen kätkönsä  pengotut!</li>
      <li>Sinut on ajettu rajalle asti, kaikki liittolaisesi ovat sinut  pettäneet. Ystäväsi ovat vieneet sinusta voiton, ovat panneet  taritsemasi leivän paulaksi sinun eteesi. - Ei ole hänessä taitoa.</li>
      <li>Totisesti, sinä päivänä, sanoo Herra, minä lopetan viisaat Edomista  ja taidon Eesaun vuorelta.</li>
      <li>Ja sinun sankarisi, Teeman, kauhistuvat, niin että viimeinenkin mies  häviää Eesaun vuorelta murhatöitten tähden.</li>
      <li>Väkivallan tähden veljeäsi Jaakobia kohtaan peittää sinut häpeä, ja  sinut hävitetään ikiajoiksi.</li>
      <li>Sinä päivänä, jona sinäkin olit läsnä, päivänä, jona vieraat veivät  pois hänen rikkautensa, jona muukalaiset tunkeutuivat sisään hänen  porteistaan ja heittivät Jerusalemista arpaa, olit myöskin sinä niinkuin  yksi heistä.</li>
      <li>Mutta älä katso iloiten veljesi päivää, hänen onnettomuutensa  päivää; älä ilku juutalaisia heidän turmionsa päivänä äläkä suullasi  suurentele ahdistuksen päivänä.</li>
      <li>Älä tunkeudu sisään minun kansani portista heidän hätäpäivänänsä.  Älä katso iloiten, myös sinä, hänen onnettomuuttansa hänen  hätäpäivänänsä. Älä ojenna kättäsi hänen rikkauteensa hänen  hätäpäivänänsä.</li>
      <li>Älä seiso tienhaarassa hävittämässä hänen pelastuneitansa.  Älä  luovuta hänen pakoonpäässeitänsä ahdistuksen päivänä.</li>
      <li>Sillä lähellä on Herran päivä kaikkia pakanakansoja: Niinkuin sinä  olet tehnyt, niin sinulle tehdään; kosto sinun teostasi kohtaa sinun  omaa päätäsi.</li>
      <li>Sillä niinkuin te olette juoneet minun pyhällä vuorellani, niin  tulevat kaikki pakanakansat juomaan ainiaan: he juovat ja särpivät ja  ovat, niinkuin ei heitä olisi ollutkaan.</li>
      <li>Mutta Siionin vuorella saavat olla pelastuneet, ja se on oleva pyhä,  ja Jaakobin heimo on perivä perintönsä.</li>
      <li>Jaakobin heimo on oleva tuli ja Joosefin heimo liekki, mutta Eesaun  heimo kuin olki, ja ne polttavat sen ja kuluttavat sen; eikä jää  pakoonpäässyttä Eesaun heimosta. Sillä Herra on puhunut.</li>
      <li>Ja he ottavat perinnöksensä Etelämaan ynnä Eesaun vuoren, Alankomaan  ynnä filistealaiset; he ottavat perinnöksensä Efraimin maan ja Samarian  maan, Benjaminin ynnä Gileadin.</li>
      <li>Ja tästä väestä, israelilaisista, viedyt pakkosiirtolaiset ottavat  perinnöksensä kanaanilaiset Sarpatiin asti. Ja Jerusalemin  pakkosiirtolaiset, jotka ovat Sefaradissa, ottavat perinnöksensä  Etelämaan kaupungit.</li>
    </ol>
  </li>
</ol>