<ol>
  <li>
    <ol>
      <li>אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב׃</li>
      <li>כי אם בתורת יהוה חפצו ובתורתו יהגה יומם ולילה׃</li>
      <li>והיה כעץ שתול על פלגי מים אשר פריו יתן בעתו ועלהו לא יבול וכל אשר יעשה יצליח׃</li>
      <li>לא כן הרשעים כי אם כמץ אשר תדפנו רוח׃</li>
      <li>על כן לא יקמו רשעים במשפט וחטאים בעדת צדיקים׃</li>
      <li>כי יודע יהוה דרך צדיקים ודרך רשעים תאבד׃</li>
    </ol>
  </li>
  <li>
    <ol>
      <li>למה רגשו גוים ולאמים יהגו ריק׃</li>
      <li>יתיצבו מלכי ארץ ורוזנים נוסדו יחד על יהוה ועל משיחו׃</li>
      <li>ננתקה את מוסרותימו ונשליכה ממנו עבתימו׃</li>
      <li>יושב בשמים ישחק אדני ילעג למו׃</li>
      <li>אז ידבר אלימו באפו ובחרונו יבהלמו׃</li>
      <li>ואני נסכתי מלכי על ציון הר קדשי׃</li>
      <li>אספרה אל חק יהוה אמר אלי בני אתה אני היום ילדתיך׃</li>
      <li>שאל ממני ואתנה גוים נחלתך ואחזתך אפסי ארץ׃</li>
      <li>תרעם בשבט ברזל ככלי יוצר תנפצם׃</li>
      <li>ועתה מלכים השכילו הוסרו שפטי ארץ׃</li>
      <li>עבדו את יהוה ביראה וגילו ברעדה׃</li>
      <li>נשקו בר פן יאנף ותאבדו דרך כי יבער כמעט אפו אשרי כל חוסי בו׃</li>
    </ol>
  </li>
  <li>
    <ol>
      <li>מזמור לדוד בברחו מפני אבשלום בנו יהוה מה רבו צרי רבים קמים עלי׃</li>
      <li>רבים אמרים לנפשי אין ישועתה לו באלהים סלה׃</li>
      <li>ואתה יהוה מגן בעדי כבודי ומרים ראשי׃</li>
      <li>קולי אל יהוה אקרא ויענני מהר קדשו סלה׃</li>
      <li>אני שכבתי ואישנה הקיצותי כי יהוה יסמכני׃</li>
      <li>לא אירא מרבבות עם אשר סביב שתו עלי׃</li>
      <li>קומה יהוה הושיעני אלהי כי הכית את כל איבי לחי שני רשעים שברת׃</li>
      <li>ליהוה הישועה על עמך ברכתך סלה׃</li>
    </ol>
  </li>
  <li>
    <ol>
      <li>למנצח בנגינות מזמור לדוד בקראי ענני אלהי צדקי בצר הרחבת לי חנני ושמע תפלתי׃</li>
      <li>בני איש עד מה כבודי לכלמה תאהבון ריק תבקשו כזב סלה׃</li>
      <li>ודעו כי הפלה יהוה חסיד לו יהוה ישמע בקראי אליו׃</li>
      <li>רגזו ואל תחטאו אמרו בלבבכם על משכבכם ודמו סלה׃</li>
      <li>זבחו זבחי צדק ובטחו אל יהוה׃</li>
      <li>רבים אמרים מי יראנו טוב נסה עלינו אור פניך יהוה׃</li>
      <li>נתתה שמחה בלבי מעת דגנם ותירושם רבו׃</li>
      <li>בשלום יחדו אשכבה ואישן כי אתה יהוה לבדד לבטח תושיבני׃</li>
    </ol>
  </li>
  <li>
    <ol>
      <li>למנצח אל הנחילות מזמור לדוד אמרי האזינה יהוה בינה הגיגי׃</li>
      <li>הקשיבה לקול שועי מלכי ואלהי כי אליך אתפלל׃</li>
      <li>יהוה בקר תשמע קולי בקר אערך לך ואצפה׃</li>
      <li>כי לא אל חפץ רשע אתה לא יגרך רע׃</li>
      <li>לא יתיצבו הוללים לנגד עיניך שנאת כל פעלי און׃</li>
      <li>תאבד דברי כזב איש דמים ומרמה יתעב יהוה׃</li>
      <li>ואני ברב חסדך אבוא ביתך אשתחוה אל היכל קדשך ביראתך׃</li>
      <li>יהוה נחני בצדקתך למען שוררי הושר לפני דרכך׃</li>
      <li>כי אין בפיהו נכונה קרבם הוות קבר פתוח גרונם לשונם יחליקון׃</li>
      <li>האשימם אלהים יפלו ממעצותיהם ברב פשעיהם הדיחמו כי מרו בך׃</li>
      <li>וישמחו כל חוסי בך לעולם ירננו ותסך עלימו ויעלצו בך אהבי שמך׃</li>
      <li>כי אתה תברך צדיק יהוה כצנה רצון תעטרנו׃</li>
    </ol>
  </li>
  <li>
    <ol>
      <li>למנצח בנגינות על השמינית מזמור לדוד יהוה אל באפך תוכיחני ואל בחמתך תיסרני׃</li>
      <li>חנני יהוה כי אמלל אני רפאני יהוה כי נבהלו עצמי׃</li>
      <li>ונפשי נבהלה מאד ואת יהוה עד מתי׃</li>
      <li>שובה יהוה חלצה נפשי הושיעני למען חסדך׃</li>
      <li>כי אין במות זכרך בשאול מי יודה לך׃</li>
      <li>יגעתי באנחתי אשחה בכל לילה מטתי בדמעתי ערשי אמסה׃</li>
      <li>עששה מכעס עיני עתקה בכל צוררי׃</li>
      <li>סורו ממני כל פעלי און כי שמע יהוה קול בכיי׃</li>
      <li>שמע יהוה תחנתי יהוה תפלתי יקח׃</li>
      <li>יבשו ויבהלו מאד כל איבי ישבו יבשו רגע׃</li>
    </ol>
  </li>
  <li>
    <ol>
      <li>שגיון לדוד אשר שר ליהוה על דברי כוש בן ימיני יהוה אלהי בך חסיתי הושיעני מכל רדפי והצילני׃</li>
      <li>פן יטרף כאריה נפשי פרק ואין מציל׃</li>
      <li>יהוה אלהי אם עשיתי זאת אם יש עול בכפי׃</li>
      <li>אם גמלתי שולמי רע ואחלצה צוררי ריקם׃</li>
      <li>ירדף אויב נפשי וישג וירמס לארץ חיי וכבודי לעפר ישכן סלה׃</li>
      <li>קומה יהוה באפך הנשא בעברות צוררי ועורה אלי משפט צוית׃</li>
      <li>ועדת לאמים תסובבך ועליה למרום שובה׃</li>
      <li>יהוה ידין עמים שפטני יהוה כצדקי וכתמי עלי׃</li>
      <li>יגמר נא רע רשעים ותכונן צדיק ובחן לבות וכליות אלהים צדיק׃</li>
      <li>מגני על אלהים מושיע ישרי לב׃</li>
      <li>אלהים שופט צדיק ואל זעם בכל יום׃</li>
      <li>אם לא ישוב חרבו ילטוש קשתו דרך ויכוננה׃</li>
      <li>ולו הכין כלי מות חציו לדלקים יפעל׃</li>
      <li>הנה יחבל און והרה עמל וילד שקר׃</li>
      <li>בור כרה ויחפרהו ויפל בשחת יפעל׃</li>
      <li>ישוב עמלו בראשו ועל קדקדו חמסו ירד׃</li>
      <li>אודה יהוה כצדקו ואזמרה שם יהוה עליון׃</li>
    </ol>
  </li>
  <li>
    <ol>
      <li>למנצח על הגתית מזמור לדוד יהוה אדנינו מה אדיר שמך בכל הארץ אשר תנה הודך על השמים׃</li>
      <li>מפי עוללים וינקים יסדת עז למען צורריך להשבית אויב ומתנקם׃</li>
      <li>כי אראה שמיך מעשי אצבעתיך ירח וכוכבים אשר כוננתה׃</li>
      <li>מה אנוש כי תזכרנו ובן אדם כי תפקדנו׃</li>
      <li>ותחסרהו מעט מאלהים וכבוד והדר תעטרהו׃</li>
      <li>תמשילהו במעשי ידיך כל שתה תחת רגליו׃</li>
      <li>צנה ואלפים כלם וגם בהמות שדי׃</li>
      <li>צפור שמים ודגי הים עבר ארחות ימים׃</li>
      <li>יהוה אדנינו מה אדיר שמך בכל הארץ׃</li>
    </ol>
  </li>
  <li>
    <ol>
      <li>למנצח עלמות לבן מזמור לדוד אודה יהוה בכל לבי אספרה כל נפלאותיך׃</li>
      <li>אשמחה ואעלצה בך אזמרה שמך עליון׃</li>
      <li>בשוב אויבי אחור יכשלו ויאבדו מפניך׃</li>
      <li>כי עשית משפטי ודיני ישבת לכסא שופט צדק׃</li>
      <li>גערת גוים אבדת רשע שמם מחית לעולם ועד׃</li>
      <li>האויב תמו חרבות לנצח וערים נתשת אבד זכרם המה׃</li>
      <li>ויהוה לעולם ישב כונן למשפט כסאו׃</li>
      <li>והוא ישפט תבל בצדק ידין לאמים במישרים׃</li>
      <li>ויהי יהוה משגב לדך משגב לעתות בצרה׃</li>
      <li>ויבטחו בך יודעי שמך כי לא עזבת דרשיך יהוה׃</li>
      <li>זמרו ליהוה ישב ציון הגידו בעמים עלילותיו׃</li>
      <li>כי דרש דמים אותם זכר לא שכח צעקת עניים׃</li>
      <li>חננני יהוה ראה עניי משנאי מרוממי משערי מות׃</li>
      <li>למען אספרה כל תהלתיך בשערי בת ציון אגילה בישועתך׃</li>
      <li>טבעו גוים בשחת עשו ברשת זו טמנו נלכדה רגלם׃</li>
      <li>נודע יהוה משפט עשה בפעל כפיו נוקש רשע הגיון סלה׃</li>
      <li>ישובו רשעים לשאולה כל גוים שכחי אלהים׃</li>
      <li>כי לא לנצח ישכח אביון תקות ענוים תאבד לעד׃</li>
      <li>קומה יהוה אל יעז אנוש ישפטו גוים על פניך׃</li>
      <li>שיתה יהוה מורה להם ידעו גוים אנוש המה סלה׃</li>
    </ol>
  </li>
  <li>
    <ol>
      <li>למה יהוה תעמד ברחוק תעלים לעתות בצרה׃</li>
      <li>בגאות רשע ידלק עני יתפשו במזמות זו חשבו׃</li>
      <li>כי הלל רשע על תאות נפשו ובצע ברך נאץ יהוה׃</li>
      <li>רשע כגבה אפו בל ידרש אין אלהים כל מזמותיו׃</li>
      <li>יחילו דרכו בכל עת מרום משפטיך מנגדו כל צורריו יפיח בהם׃</li>
      <li>אמר בלבו בל אמוט לדר ודר אשר לא ברע׃</li>
      <li>אלה פיהו מלא ומרמות ותך תחת לשונו עמל ואון׃</li>
      <li>ישב במארב חצרים במסתרים יהרג נקי עיניו לחלכה יצפנו׃</li>
      <li>יארב במסתר כאריה בסכה יארב לחטוף עני יחטף עני במשכו ברשתו׃</li>
      <li>ודכה ישח ונפל בעצומיו חלכאים׃</li>
      <li>אמר בלבו שכח אל הסתיר פניו בל ראה לנצח׃</li>
      <li>קומה יהוה אל נשא ידך אל תשכח עניים׃</li>
      <li>על מה נאץ רשע אלהים אמר בלבו לא תדרש׃</li>
      <li>ראתה כי אתה עמל וכעס תביט לתת בידך עליך יעזב חלכה יתום אתה היית עוזר׃</li>
      <li>שבר זרוע רשע ורע תדרוש רשעו בל תמצא׃</li>
      <li>יהוה מלך עולם ועד אבדו גוים מארצו׃</li>
      <li>תאות ענוים שמעת יהוה תכין לבם תקשיב אזנך׃</li>
      <li>לשפט יתום ודך בל יוסיף עוד לערץ אנוש מן הארץ׃</li>
    </ol>
  </li>
  <li>
    <ol>
      <li>למנצח לדוד ביהוה חסיתי איך תאמרו לנפשי נודו הרכם צפור׃</li>
      <li>כי הנה הרשעים ידרכון קשת כוננו חצם על יתר לירות במו אפל לישרי לב׃</li>
      <li>כי השתות יהרסון צדיק מה פעל׃</li>
      <li>יהוה בהיכל קדשו יהוה בשמים כסאו עיניו יחזו עפעפיו יבחנו בני אדם׃</li>
      <li>יהוה צדיק יבחן ורשע ואהב חמס שנאה נפשו׃</li>
      <li>ימטר על רשעים פחים אש וגפרית ורוח זלעפות מנת כוסם׃</li>
      <li>כי צדיק יהוה צדקות אהב ישר יחזו פנימו׃</li>
    </ol>
  </li>
  <li>
    <ol>
      <li>למנצח על השמינית מזמור לדוד הושיעה יהוה כי גמר חסיד כי פסו אמונים מבני אדם׃</li>
      <li>שוא ידברו איש את רעהו שפת חלקות בלב ולב ידברו׃</li>
      <li>יכרת יהוה כל שפתי חלקות לשון מדברת גדלות׃</li>
      <li>אשר אמרו ללשננו נגביר שפתינו אתנו מי אדון לנו׃</li>
      <li>משד עניים מאנקת אביונים עתה אקום יאמר יהוה אשית בישע יפיח לו׃</li>
      <li>אמרות יהוה אמרות טהרות כסף צרוף בעליל לארץ מזקק שבעתים׃</li>
      <li>אתה יהוה תשמרם תצרנו מן הדור זו לעולם׃</li>
      <li>סביב רשעים יתהלכון כרם זלות לבני אדם׃</li>
    </ol>
  </li>
  <li>
    <ol>
      <li>למנצח מזמור לדוד עד אנה יהוה תשכחני נצח עד אנה תסתיר את פניך ממני׃</li>
      <li>עד אנה אשית עצות בנפשי יגון בלבבי יומם עד אנה ירום איבי עלי׃</li>
      <li>הביטה ענני יהוה אלהי האירה עיני פן אישן המות׃</li>
      <li>פן יאמר איבי יכלתיו צרי יגילו כי אמוט׃</li>
      <li>ואני בחסדך בטחתי יגל לבי בישועתך׃</li>
      <li>אשירה ליהוה כי גמל עלי׃</li>
    </ol>
  </li>
  <li>
    <ol>
      <li>למנצח לדוד אמר נבל בלבו אין אלהים השחיתו התעיבו עלילה אין עשה טוב׃</li>
      <li>יהוה משמים השקיף על בני אדם לראות היש משכיל דרש את אלהים׃</li>
      <li>הכל סר יחדו נאלחו אין עשה טוב אין גם אחד׃</li>
      <li>הלא ידעו כל פעלי און אכלי עמי אכלו לחם יהוה לא קראו׃</li>
      <li>שם פחדו פחד כי אלהים בדור צדיק׃</li>
      <li>עצת עני תבישו כי יהוה מחסהו׃</li>
      <li>מי יתן מציון ישועת ישראל בשוב יהוה שבות עמו יגל יעקב ישמח ישראל׃</li>
    </ol>
  </li>
  <li>
    <ol>
      <li>מזמור לדוד יהוה מי יגור באהלך מי ישכן בהר קדשך׃</li>
      <li>הולך תמים ופעל צדק ודבר אמת בלבבו׃</li>
      <li>לא רגל על לשנו לא עשה לרעהו רעה וחרפה לא נשא על קרבו׃</li>
      <li>נבזה בעיניו נמאס ואת יראי יהוה יכבד נשבע להרע ולא ימר׃</li>
      <li>כספו לא נתן בנשך ושחד על נקי לא לקח עשה אלה לא ימוט לעולם׃</li>
    </ol>
  </li>
  <li>
    <ol>
      <li>מכתם לדוד שמרני אל כי חסיתי בך׃</li>
      <li>אמרת ליהוה אדני אתה טובתי בל עליך׃</li>
      <li>לקדושים אשר בארץ המה ואדירי כל חפצי בם׃</li>
      <li>ירבו עצבותם אחר מהרו בל אסיך נסכיהם מדם ובל אשא את שמותם על שפתי׃</li>
      <li>יהוה מנת חלקי וכוסי אתה תומיך גורלי׃</li>
      <li>חבלים נפלו לי בנעמים אף נחלת שפרה עלי׃</li>
      <li>אברך את יהוה אשר יעצני אף לילות יסרוני כליותי׃</li>
      <li>שויתי יהוה לנגדי תמיד כי מימיני בל אמוט׃</li>
      <li>לכן שמח לבי ויגל כבודי אף בשרי ישכן לבטח׃</li>
      <li>כי לא תעזב נפשי לשאול לא תתן חסידך לראות שחת׃</li>
      <li>תודיעני ארח חיים שבע שמחות את פניך נעמות בימינך נצח׃</li>
    </ol>
  </li>
  <li>
    <ol>
      <li>תפלה לדוד שמעה יהוה צדק הקשיבה רנתי האזינה תפלתי בלא שפתי מרמה׃</li>
      <li>מלפניך משפטי יצא עיניך תחזינה מישרים׃</li>
      <li>בחנת לבי פקדת לילה צרפתני בל תמצא זמתי בל יעבר פי׃</li>
      <li>לפעלות אדם בדבר שפתיך אני שמרתי ארחות פריץ׃</li>
      <li>תמך אשרי במעגלותיך בל נמוטו פעמי׃</li>
      <li>אני קראתיך כי תענני אל הט אזנך לי שמע אמרתי׃</li>
      <li>הפלה חסדיך מושיע חוסים ממתקוממים בימינך׃</li>
      <li>שמרני כאישון בת עין בצל כנפיך תסתירני׃</li>
      <li>מפני רשעים זו שדוני איבי בנפש יקיפו עלי׃</li>
      <li>חלבמו סגרו פימו דברו בגאות׃</li>
      <li>אשרינו עתה סבבוני עיניהם ישיתו לנטות בארץ׃</li>
      <li>דמינו כאריה יכסוף לטרוף וככפיר ישב במסתרים׃</li>
      <li>קומה יהוה קדמה פניו הכריעהו פלטה נפשי מרשע חרבך׃</li>
      <li>ממתים ידך יהוה ממתים מחלד חלקם בחיים וצפינך תמלא בטנם ישבעו בנים והניחו יתרם לעולליהם׃</li>
      <li>אני בצדק אחזה פניך אשבעה בהקיץ תמונתך׃</li>
    </ol>
  </li>
  <li>
    <ol>
      <li>למנצח לעבד יהוה לדוד אשר דבר ליהוה את דברי השירה הזאת ביום הציל יהוה אותו מכף כל איביו ומיד שאול ויאמר ארחמך יהוה חזקי׃</li>
      <li>יהוה סלעי ומצודתי ומפלטי אלי צורי אחסה בו מגני וקרן ישעי משגבי׃</li>
      <li>מהלל אקרא יהוה ומן איבי אושע׃</li>
      <li>אפפוני חבלי מות ונחלי בליעל יבעתוני׃</li>
      <li>חבלי שאול סבבוני קדמוני מוקשי מות׃</li>
      <li>בצר לי אקרא יהוה ואל אלהי אשוע ישמע מהיכלו קולי ושועתי לפניו תבוא באזניו׃</li>
      <li>ותגעש ותרעש הארץ ומוסדי הרים ירגזו ויתגעשו כי חרה לו׃</li>
      <li>עלה עשן באפו ואש מפיו תאכל גחלים בערו ממנו׃</li>
      <li>ויט שמים וירד וערפל תחת רגליו׃</li>
      <li>וירכב על כרוב ויעף וידא על כנפי רוח׃</li>
      <li>ישת חשך סתרו סביבותיו סכתו חשכת מים עבי שחקים׃</li>
      <li>מנגה נגדו עביו עברו ברד וגחלי אש׃</li>
      <li>וירעם בשמים יהוה ועליון יתן קלו ברד וגחלי אש׃</li>
      <li>וישלח חציו ויפיצם וברקים רב ויהמם׃</li>
      <li>ויראו אפיקי מים ויגלו מוסדות תבל מגערתך יהוה מנשמת רוח אפך׃</li>
      <li>ישלח ממרום יקחני ימשני ממים רבים׃</li>
      <li>יצילני מאיבי עז ומשנאי כי אמצו ממני׃</li>
      <li>יקדמוני ביום אידי ויהי יהוה למשען לי׃</li>
      <li>ויוציאני למרחב יחלצני כי חפץ בי׃</li>
      <li>יגמלני יהוה כצדקי כבר ידי ישיב לי׃</li>
      <li>כי שמרתי דרכי יהוה ולא רשעתי מאלהי׃</li>
      <li>כי כל משפטיו לנגדי וחקתיו לא אסיר מני׃</li>
      <li>ואהי תמים עמו ואשתמר מעוני׃</li>
      <li>וישב יהוה לי כצדקי כבר ידי לנגד עיניו׃</li>
      <li>עם חסיד תתחסד עם גבר תמים תתמם׃</li>
      <li>עם נבר תתברר ועם עקש תתפתל׃</li>
      <li>כי אתה עם עני תושיע ועינים רמות תשפיל׃</li>
      <li>כי אתה תאיר נרי יהוה אלהי יגיה חשכי׃</li>
      <li>כי בך ארץ גדוד ובאלהי אדלג שור׃</li>
      <li>האל תמים דרכו אמרת יהוה צרופה מגן הוא לכל החסים בו׃</li>
      <li>כי מי אלוה מבלעדי יהוה ומי צור זולתי אלהינו׃</li>
      <li>האל המאזרני חיל ויתן תמים דרכי׃</li>
      <li>משוה רגלי כאילות ועל במתי יעמידני׃</li>
      <li>מלמד ידי למלחמה ונחתה קשת נחושה זרועתי׃</li>
      <li>ותתן לי מגן ישעך וימינך תסעדני וענותך תרבני׃</li>
      <li>תרחיב צעדי תחתי ולא מעדו קרסלי׃</li>
      <li>ארדוף אויבי ואשיגם ולא אשוב עד כלותם׃</li>
      <li>אמחצם ולא יכלו קום יפלו תחת רגלי׃</li>
      <li>ותאזרני חיל למלחמה תכריע קמי תחתי׃</li>
      <li>ואיבי נתתה לי ערף ומשנאי אצמיתם׃</li>
      <li>ישועו ואין מושיע על יהוה ולא ענם׃</li>
      <li>ואשחקם כעפר על פני רוח כטיט חוצות אריקם׃</li>
      <li>תפלטני מריבי עם תשימני לראש גוים עם לא ידעתי יעבדוני׃</li>
      <li>לשמע אזן ישמעו לי בני נכר יכחשו לי׃</li>
      <li>בני נכר יבלו ויחרגו ממסגרותיהם׃</li>
      <li>חי יהוה וברוך צורי וירום אלוהי ישעי׃</li>
      <li>האל הנותן נקמות לי וידבר עמים תחתי׃</li>
      <li>מפלטי מאיבי אף מן קמי תרוממני מאיש חמס תצילני׃</li>
      <li>על כן אודך בגוים יהוה ולשמך אזמרה׃</li>
      <li>מגדל ישועות מלכו ועשה חסד למשיחו לדוד ולזרעו עד עולם׃</li>
    </ol>
  </li>
  <li>
    <ol>
      <li>למנצח מזמור לדוד השמים מספרים כבוד אל ומעשה ידיו מגיד הרקיע׃</li>
      <li>יום ליום יביע אמר ולילה ללילה יחוה דעת׃</li>
      <li>אין אמר ואין דברים בלי נשמע קולם׃</li>
      <li>בכל הארץ יצא קום ובקצה תבל מליהם לשמש שם אהל בהם׃</li>
      <li>והוא כחתן יצא מחפתו ישיש כגבור לרוץ ארח׃</li>
      <li>מקצה השמים מוצאו ותקופתו על קצותם ואין נסתר מחמתו׃</li>
      <li>תורת יהוה תמימה משיבת נפש עדות יהוה נאמנה מחכימת פתי׃</li>
      <li>פקודי יהוה ישרים משמחי לב מצות יהוה ברה מאירת עינים׃</li>
      <li>יראת יהוה טהורה עומדת לעד משפטי יהוה אמת צדקו יחדו׃</li>
      <li>הנחמדים מזהב ומפז רב ומתוקים מדבש ונפת צופים׃</li>
      <li>גם עבדך נזהר בהם בשמרם עקב רב׃</li>
      <li>שגיאות מי יבין מנסתרות נקני׃</li>
      <li>גם מזדים חשך עבדך אל ימשלו בי אז איתם ונקיתי מפשע רב׃</li>
      <li>יהיו לרצון אמרי פי והגיון לבי לפניך יהוה צורי וגאלי׃</li>
    </ol>
  </li>
  <li>
    <ol>
      <li>למנצח מזמור לדוד יענך יהוה ביום צרה ישגבך שם אלהי יעקב׃</li>
      <li>ישלח עזרך מקדש ומציון יסעדך׃</li>
      <li>יזכר כל מנחתך ועולתך ידשנה סלה׃</li>
      <li>יתן לך כלבבך וכל עצתך ימלא׃</li>
      <li>נרננה בישועתך ובשם אלהינו נדגל ימלא יהוה כל משאלותיך׃</li>
      <li>עתה ידעתי כי הושיע יהוה משיחו יענהו משמי קדשו בגברות ישע ימינו׃</li>
      <li>אלה ברכב ואלה בסוסים ואנחנו בשם יהוה אלהינו נזכיר׃</li>
      <li>המה כרעו ונפלו ואנחנו קמנו ונתעודד׃</li>
      <li>יהוה הושיעה המלך יעננו ביום קראנו׃</li>
    </ol>
  </li>
  <li>
    <ol>
      <li>למנצח מזמור לדוד יהוה בעזך ישמח מלך ובישועתך מה יגיל מאד׃</li>
      <li>תאות לבו נתתה לו וארשת שפתיו בל מנעת סלה׃</li>
      <li>כי תקדמנו ברכות טוב תשית לראשו עטרת פז׃</li>
      <li>חיים שאל ממך נתתה לו ארך ימים עולם ועד׃</li>
      <li>גדול כבודו בישועתך הוד והדר תשוה עליו׃</li>
      <li>כי תשיתהו ברכות לעד תחדהו בשמחה את פניך׃</li>
      <li>כי המלך בטח ביהוה ובחסד עליון בל ימוט׃</li>
      <li>תמצא ידך לכל איביך ימינך תמצא שנאיך׃</li>
      <li>תשיתמו כתנור אש לעת פניך יהוה באפו יבלעם ותאכלם אש׃</li>
      <li>פרימו מארץ תאבד וזרעם מבני אדם׃</li>
      <li>כי נטו עליך רעה חשבו מזמה בל יוכלו׃</li>
      <li>כי תשיתמו שכם במיתריך תכונן על פניהם׃</li>
      <li>רומה יהוה בעזך נשירה ונזמרה גבורתך׃</li>
    </ol>
  </li>
  <li>
    <ol>
      <li>למנצח על אילת השחר מזמור לדוד אלי אלי למה עזבתני רחוק מישועתי דברי שאגתי׃</li>
      <li>אלהי אקרא יומם ולא תענה ולילה ולא דומיה לי׃</li>
      <li>ואתה קדוש יושב תהלות ישראל׃</li>
      <li>בך בטחו אבתינו בטחו ותפלטמו׃</li>
      <li>אליך זעקו ונמלטו בך בטחו ולא בושו׃</li>
      <li>ואנכי תולעת ולא איש חרפת אדם ובזוי עם׃</li>
      <li>כל ראי ילעגו לי יפטירו בשפה יניעו ראש׃</li>
      <li>גל אל יהוה יפלטהו יצילהו כי חפץ בו׃</li>
      <li>כי אתה גחי מבטן מבטיחי על שדי אמי׃</li>
      <li>עליך השלכתי מרחם מבטן אמי אלי אתה׃</li>
      <li>אל תרחק ממני כי צרה קרובה כי אין עוזר׃</li>
      <li>סבבוני פרים רבים אבירי בשן כתרוני׃</li>
      <li>פצו עלי פיהם אריה טרף ושאג׃</li>
      <li>כמים נשפכתי והתפרדו כל עצמותי היה לבי כדונג נמס בתוך מעי׃</li>
      <li>יבש כחרש כחי ולשוני מדבק מלקוחי ולעפר מות תשפתני׃</li>
      <li>כי סבבוני כלבים עדת מרעים הקיפוני כארי ידי ורגלי׃</li>
      <li>אספר כל עצמותי המה יביטו יראו בי׃</li>
      <li>יחלקו בגדי להם ועל לבושי יפילו גורל׃</li>
      <li>ואתה יהוה אל תרחק אילותי לעזרתי חושה׃</li>
      <li>הצילה מחרב נפשי מיד כלב יחידתי׃</li>
      <li>הושיעני מפי אריה ומקרני רמים עניתני׃</li>
      <li>אספרה שמך לאחי בתוך קהל אהללך׃</li>
      <li>יראי יהוה הללוהו כל זרע יעקב כבדוהו וגורו ממנו כל זרע ישראל׃</li>
      <li>כי לא בזה ולא שקץ ענות עני ולא הסתיר פניו ממנו ובשועו אליו שמע׃</li>
      <li>מאתך תהלתי בקהל רב נדרי אשלם נגד יראיו׃</li>
      <li>יאכלו ענוים וישבעו יהללו יהוה דרשיו יחי לבבכם לעד׃</li>
      <li>יזכרו וישבו אל יהוה כל אפסי ארץ וישתחוו לפניך כל משפחות גוים׃</li>
      <li>כי ליהוה המלוכה ומשל בגוים׃</li>
      <li>אכלו וישתחוו כל דשני ארץ לפניו יכרעו כל יורדי עפר ונפשו לא חיה׃</li>
      <li>זרע יעבדנו יספר לאדני לדור׃</li>
      <li>יבאו ויגידו צדקתו לעם נולד כי עשה׃</li>
    </ol>
  </li>
  <li>
    <ol>
      <li>מזמור לדוד יהוה רעי לא אחסר׃</li>
      <li>בנאות דשא ירביצני על מי מנחות ינהלני׃</li>
      <li>נפשי ישובב ינחני במעגלי צדק למען שמו׃</li>
      <li>גם כי אלך בגיא צלמות לא אירא רע כי אתה עמדי שבטך ומשענתך המה ינחמני׃</li>
      <li>תערך לפני שלחן נגד צררי דשנת בשמן ראשי כוסי רויה׃</li>
      <li>אך טוב וחסד ירדפוני כל ימי חיי ושבתי בבית יהוה לארך ימים׃</li>
    </ol>
  </li>
  <li>
    <ol>
      <li>לדוד מזמור ליהוה הארץ ומלואה תבל וישבי בה׃</li>
      <li>כי הוא על ימים יסדה ועל נהרות יכוננה׃</li>
      <li>מי יעלה בהר יהוה ומי יקום במקום קדשו׃</li>
      <li>נקי כפים ובר לבב אשר לא נשא לשוא נפשי ולא נשבע למרמה׃</li>
      <li>ישא ברכה מאת יהוה וצדקה מאלהי ישעו׃</li>
      <li>זה דור דרשו מבקשי פניך יעקב סלה׃</li>
      <li>שאו שערים ראשיכם והנשאו פתחי עולם ויבוא מלך הכבוד׃</li>
      <li>מי זה מלך הכבוד יהוה עזוז וגבור יהוה גבור מלחמה׃</li>
      <li>שאו שערים ראשיכם ושאו פתחי עולם ויבא מלך הכבוד׃</li>
      <li>מי הוא זה מלך הכבוד יהוה צבאות הוא מלך הכבוד סלה׃</li>
    </ol>
  </li>
  <li>
    <ol>
      <li>לדוד אליך יהוה נפשי אשא׃</li>
      <li>אלהי בך בטחתי אל אבושה אל יעלצו איבי לי׃</li>
      <li>גם כל קויך לא יבשו יבשו הבוגדים ריקם׃</li>
      <li>דרכיך יהוה הודיעני ארחותיך למדני׃</li>
      <li>הדריכני באמתך ולמדני כי אתה אלהי ישעי אותך קויתי כל היום׃</li>
      <li>זכר רחמיך יהוה וחסדיך כי מעולם המה׃</li>
      <li>חטאות נעורי ופשעי אל תזכר כחסדך זכר לי אתה למען טובך יהוה׃</li>
      <li>טוב וישר יהוה על כן יורה חטאים בדרך׃</li>
      <li>ידרך ענוים במשפט וילמד ענוים דרכו׃</li>
      <li>כל ארחות יהוה חסד ואמת לנצרי בריתו ועדתיו׃</li>
      <li>למען שמך יהוה וסלחת לעוני כי רב הוא׃</li>
      <li>מי זה האיש ירא יהוה יורנו בדרך יבחר׃</li>
      <li>נפשו בטוב תלין וזרעו יירש ארץ׃</li>
      <li>סוד יהוה ליראיו ובריתו להודיעם׃</li>
      <li>עיני תמיד אל יהוה כי הוא יוציא מרשת רגלי׃</li>
      <li>פנה אלי וחנני כי יחיד ועני אני׃</li>
      <li>צרות לבבי הרחיבו ממצוקותי הוציאני׃</li>
      <li>ראה עניי ועמלי ושא לכל חטאותי׃</li>
      <li>ראה אויבי כי רבו ושנאת חמס שנאוני׃</li>
      <li>שמרה נפשי והצילני אל אבוש כי חסיתי בך׃</li>
      <li>תם וישר יצרוני כי קויתיך׃</li>
      <li>פדה אלהים את ישראל מכל צרותיו׃</li>
    </ol>
  </li>
  <li>
    <ol>
      <li>לדוד שפטני יהוה כי אני בתמי הלכתי וביהוה בטחתי לא אמעד׃</li>
      <li>בחנני יהוה ונסני צרופה כליותי ולבי׃</li>
      <li>כי חסדך לנגד עיני והתהלכתי באמתך׃</li>
      <li>לא ישבתי עם מתי שוא ועם נעלמים לא אבוא׃</li>
      <li>שנאתי קהל מרעים ועם רשעים לא אשב׃</li>
      <li>ארחץ בנקיון כפי ואסבבה את מזבחך יהוה׃</li>
      <li>לשמע בקול תודה ולספר כל נפלאותיך׃</li>
      <li>יהוה אהבתי מעון ביתך ומקום משכן כבודך׃</li>
      <li>אל תאסף עם חטאים נפשי ועם אנשי דמים חיי׃</li>
      <li>אשר בידיהם זמה וימינם מלאה שחד׃</li>
      <li>ואני בתמי אלך פדני וחנני׃</li>
      <li>רגלי עמדה במישור במקהלים אברך יהוה׃</li>
    </ol>
  </li>
  <li>
    <ol>
      <li>לדוד יהוה אורי וישעי ממי אירא יהוה מעוז חיי ממי אפחד׃</li>
      <li>בקרב עלי מרעים לאכל את בשרי צרי ואיבי לי המה כשלו ונפלו׃</li>
      <li>אם תחנה עלי מחנה לא יירא לבי אם תקום עלי מלחמה בזאת אני בוטח׃</li>
      <li>אחת שאלתי מאת יהוה אותה אבקש שבתי בבית יהוה כל ימי חיי לחזות בנעם יהוה ולבקר בהיכלו׃</li>
      <li>כי יצפנני בסכה ביום רעה יסתרני בסתר אהלו בצור ירוממני׃</li>
      <li>ועתה ירום ראשי על איבי סביבותי ואזבחה באהלו זבחי תרועה אשירה ואזמרה ליהוה׃</li>
      <li>שמע יהוה קולי אקרא וחנני וענני׃</li>
      <li>לך אמר לבי בקשו פני את פניך יהוה אבקש׃</li>
      <li>אל תסתר פניך ממני אל תט באף עבדך עזרתי היית אל תטשני ואל תעזבני אלהי ישעי׃</li>
      <li>כי אבי ואמי עזבוני ויהוה יאספני׃</li>
      <li>הורני יהוה דרכך ונחני בארח מישור למען שוררי׃</li>
      <li>אל תתנני בנפש צרי כי קמו בי עדי שקר ויפח חמס׃</li>
      <li>לולא האמנתי לראות בטוב יהוה בארץ חיים׃</li>
      <li>קוה אל יהוה חזק ויאמץ לבך וקוה אל יהוה׃</li>
    </ol>
  </li>
  <li>
    <ol>
      <li>לדוד אליך יהוה אקרא צורי אל תחרש ממני פן תחשה ממני ונמשלתי עם יורדי בור׃</li>
      <li>שמע קול תחנוני בשועי אליך בנשאי ידי אל דביר קדשך׃</li>
      <li>אל תמשכני עם רשעים ועם פעלי און דברי שלום עם רעיהם ורעה בלבבם׃</li>
      <li>תן להם כפעלם וכרע מעלליהם כמעשה ידיהם תן להם השב גמולם להם׃</li>
      <li>כי לא יבינו אל פעלת יהוה ואל מעשה ידיו יהרסם ולא יבנם׃</li>
      <li>ברוך יהוה כי שמע קול תחנוני׃</li>
      <li>יהוה עזי ומגני בו בטח לבי ונעזרתי ויעלז לבי ומשירי אהודנו׃</li>
      <li>יהוה עז למו ומעוז ישועות משיחו הוא׃</li>
      <li>הושיעה את עמך וברך את נחלתך ורעם ונשאם עד העולם׃</li>
    </ol>
  </li>
  <li>
    <ol>
      <li>מזמור לדוד הבו ליהוה בני אלים הבו ליהוה כבוד ועז׃</li>
      <li>הבו ליהוה כבוד שמו השתחוו ליהוה בהדרת קדש׃</li>
      <li>קול יהוה על המים אל הכבוד הרעים יהוה על מים רבים׃</li>
      <li>קול יהוה בכח קול יהוה בהדר׃</li>
      <li>קול יהוה שבר ארזים וישבר יהוה את ארזי הלבנון׃</li>
      <li>וירקידם כמו עגל לבנון ושרין כמו בן ראמים׃</li>
      <li>קול יהוה חצב להבות אש׃</li>
      <li>קול יהוה יחיל מדבר יחיל יהוה מדבר קדש׃</li>
      <li>קול יהוה יחולל אילות ויחשף יערות ובהיכלו כלו אמר כבוד׃</li>
      <li>יהוה למבול ישב וישב יהוה מלך לעולם׃</li>
      <li>יהוה עז לעמו יתן יהוה יברך את עמו בשלום׃</li>
    </ol>
  </li>
  <li>
    <ol>
      <li>מזמור שיר חנכת הבית לדוד ארוממך יהוה כי דליתני ולא שמחת איבי לי׃</li>
      <li>יהוה אלהי שועתי אליך ותרפאני׃</li>
      <li>יהוה העלית מן שאול נפשי חייתני מיורדי בור׃</li>
      <li>זמרו ליהוה חסידיו והודו לזכר קדשו׃</li>
      <li>כי רגע באפו חיים ברצונו בערב ילין בכי ולבקר רנה׃</li>
      <li>ואני אמרתי בשלוי בל אמוט לעולם׃</li>
      <li>יהוה ברצונך העמדתה להררי עז הסתרת פניך הייתי נבהל׃</li>
      <li>אליך יהוה אקרא ואל אדני אתחנן׃</li>
      <li>מה בצע בדמי ברדתי אל שחת היודך עפר היגיד אמתך׃</li>
      <li>שמע יהוה וחנני יהוה היה עזר לי׃</li>
      <li>הפכת מספדי למחול לי פתחת שקי ותאזרני שמחה׃</li>
      <li>למען יזמרך כבוד ולא ידם יהוה אלהי לעולם אודך׃</li>
    </ol>
  </li>
  <li>
    <ol>
      <li>למנצח מזמור לדוד בך יהוה חסיתי אל אבושה לעולם בצדקתך פלטני׃</li>
      <li>הטה אלי אזנך מהרה הצילני היה לי לצור מעוז לבית מצודות להושיעני׃</li>
      <li>כי סלעי ומצודתי אתה ולמען שמך תנחני ותנהלני׃</li>
      <li>תוציאני מרשת זו טמנו לי כי אתה מעוזי׃</li>
      <li>בידך אפקיד רוחי פדיתה אותי יהוה אל אמת׃</li>
      <li>שנאתי השמרים הבלי שוא ואני אל יהוה בטחתי׃</li>
      <li>אגילה ואשמחה בחסדך אשר ראית את עניי ידעת בצרות נפשי׃</li>
      <li>ולא הסגרתני ביד אויב העמדת במרחב רגלי׃</li>
      <li>חנני יהוה כי צר לי עששה בכעס עיני נפשי ובטני׃</li>
      <li>כי כלו ביגון חיי ושנותי באנחה כשל בעוני כחי ועצמי עששו׃</li>
      <li>מכל צררי הייתי חרפה ולשכני מאד ופחד למידעי ראי בחוץ נדדו ממני׃</li>
      <li>נשכחתי כמת מלב הייתי ככלי אבד׃</li>
      <li>כי שמעתי דבת רבים מגור מסביב בהוסדם יחד עלי לקחת נפשי זממו׃</li>
      <li>ואני עליך בטחתי יהוה אמרתי אלהי אתה׃</li>
      <li>בידך עתתי הצילני מיד אויבי ומרדפי׃</li>
      <li>האירה פניך על עבדך הושיעני בחסדך׃</li>
      <li>יהוה אל אבושה כי קראתיך יבשו רשעים ידמו לשאול׃</li>
      <li>תאלמנה שפתי שקר הדברות על צדיק עתק בגאוה ובוז׃</li>
      <li>מה רב טובך אשר צפנת ליראיך פעלת לחסים בך נגד בני אדם׃</li>
      <li>תסתירם בסתר פניך מרכסי איש תצפנם בסכה מריב לשנות׃</li>
      <li>ברוך יהוה כי הפליא חסדו לי בעיר מצור׃</li>
      <li>ואני אמרתי בחפזי נגרזתי מנגד עיניך אכן שמעת קול תחנוני בשועי אליך׃</li>
      <li>אהבו את יהוה כל חסידיו אמונים נצר יהוה ומשלם על יתר עשה גאוה׃</li>
      <li>חזקו ויאמץ לבבכם כל המיחלים ליהוה׃</li>
    </ol>
  </li>
  <li>
    <ol>
      <li>לדוד משכיל אשרי נשוי פשע כסוי חטאה׃</li>
      <li>אשרי אדם לא יחשב יהוה לו עון ואין ברוחו רמיה׃</li>
      <li>כי החרשתי בלו עצמי בשאגתי כל היום׃</li>
      <li>כי יומם ולילה תכבד עלי ידך נהפך לשדי בחרבני קיץ סלה׃</li>
      <li>חטאתי אודיעך ועוני לא כסיתי אמרתי אודה עלי פשעי ליהוה ואתה נשאת עון חטאתי סלה׃</li>
      <li>על זאת יתפלל כל חסיד אליך לעת מצא רק לשטף מים רבים אליו לא יגיעו׃</li>
      <li>אתה סתר לי מצר תצרני רני פלט תסובבני סלה׃</li>
      <li>אשכילך ואורך בדרך זו תלך איעצה עליך עיני׃</li>
      <li>אל תהיו כסוס כפרד אין הבין במתג ורסן עדיו לבלום בל קרב אליך׃</li>
      <li>רבים מכאובים לרשע והבוטח ביהוה חסד יסובבנו׃</li>
      <li>שמחו ביהוה וגילו צדיקים והרנינו כל ישרי לב׃</li>
    </ol>
  </li>
  <li>
    <ol>
      <li>רננו צדיקים ביהוה לישרים נאוה תהלה׃</li>
      <li>הודו ליהוה בכנור בנבל עשור זמרו לו׃</li>
      <li>שירו לו שיר חדש היטיבו נגן בתרועה׃</li>
      <li>כי ישר דבר יהוה וכל מעשהו באמונה׃</li>
      <li>אהב צדקה ומשפט חסד יהוה מלאה הארץ׃</li>
      <li>בדבר יהוה שמים נעשו וברוח פיו כל צבאם׃</li>
      <li>כנס כנד מי הים נתן באצרות תהומות׃</li>
      <li>ייראו מיהוה כל הארץ ממנו יגורו כל ישבי תבל׃</li>
      <li>כי הוא אמר ויהי הוא צוה ויעמד׃</li>
      <li>יהוה הפיר עצת גוים הניא מחשבות עמים׃</li>
      <li>עצת יהוה לעולם תעמד מחשבות לבו לדר ודר׃</li>
      <li>אשרי הגוי אשר יהוה אלהיו העם בחר לנחלה לו׃</li>
      <li>משמים הביט יהוה ראה את כל בני האדם׃</li>
      <li>ממכון שבתו השגיח אל כל ישבי הארץ׃</li>
      <li>היצר יחד לבם המבין אל כל מעשיהם׃</li>
      <li>אין המלך נושע ברב חיל גבור לא ינצל ברב כח׃</li>
      <li>שקר הסוס לתשועה וברב חילו לא ימלט׃</li>
      <li>הנה עין יהוה אל יראיו למיחלים לחסדו׃</li>
      <li>להציל ממות נפשם ולחיותם ברעב׃</li>
      <li>נפשנו חכתה ליהוה עזרנו ומגננו הוא׃</li>
      <li>כי בו ישמח לבנו כי בשם קדשו בטחנו׃</li>
      <li>יהי חסדך יהוה עלינו כאשר יחלנו לך׃</li>
    </ol>
  </li>
  <li>
    <ol>
      <li>לדוד בשנותו את טעמו לפני אבימלך ויגרשהו וילך אברכה את יהוה בכל עת תמיד תהלתו בפי׃</li>
      <li>ביהוה תתהלל נפשי ישמעו ענוים וישמחו׃</li>
      <li>גדלו ליהוה אתי ונרוממה שמו יחדו׃</li>
      <li>דרשתי את יהוה וענני ומכל מגורותי הצילני׃</li>
      <li>הביטו אליו ונהרו ופניהם אל יחפרו׃</li>
      <li>זה עני קרא ויהוה שמע ומכל צרותיו הושיעו׃</li>
      <li>חנה מלאך יהוה סביב ליראיו ויחלצם׃</li>
      <li>טעמו וראו כי טוב יהוה אשרי הגבר יחסה בו׃</li>
      <li>יראו את יהוה קדשיו כי אין מחסור ליראיו׃</li>
      <li>כפירים רשו ורעבו ודרשי יהוה לא יחסרו כל טוב׃</li>
      <li>לכו בנים שמעו לי יראת יהוה אלמדכם׃</li>
      <li>מי האיש החפץ חיים אהב ימים לראות טוב׃</li>
      <li>נצר לשונך מרע ושפתיך מדבר מרמה׃</li>
      <li>סור מרע ועשה טוב בקש שלום ורדפהו׃</li>
      <li>עיני יהוה אל צדיקים ואזניו אל שועתם׃</li>
      <li>פני יהוה בעשי רע להכרית מארץ זכרם׃</li>
      <li>צעקו ויהוה שמע ומכל צרותם הצילם׃</li>
      <li>קרוב יהוה לנשברי לב ואת דכאי רוח יושיע׃</li>
      <li>רבות רעות צדיק ומכלם יצילנו יהוה׃</li>
      <li>שמר כל עצמותיו אחת מהנה לא נשברה׃</li>
      <li>תמותת רשע רעה ושנאי צדיק יאשמו׃</li>
      <li>פודה יהוה נפש עבדיו ולא יאשמו כל החסים בו׃</li>
    </ol>
  </li>
  <li>
    <ol>
      <li>לדוד ריבה יהוה את יריבי לחם את לחמי׃</li>
      <li>החזק מגן וצנה וקומה בעזרתי׃</li>
      <li>והרק חנית וסגר לקראת רדפי אמר לנפשי ישעתך אני׃</li>
      <li>יבשו ויכלמו מבקשי נפשי יסגו אחור ויחפרו חשבי רעתי׃</li>
      <li>יהיו כמץ לפני רוח ומלאך יהוה דוחה׃</li>
      <li>יהי דרכם חשך וחלקלקות ומלאך יהוה רדפם׃</li>
      <li>כי חנם טמנו לי שחת רשתם חנם חפרו לנפשי׃</li>
      <li>תבואהו שואה לא ידע ורשתו אשר טמן תלכדו בשואה יפל בה׃</li>
      <li>ונפשי תגיל ביהוה תשיש בישועתו׃</li>
      <li>כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃</li>
      <li>יקומון עדי חמס אשר לא ידעתי ישאלוני׃</li>
      <li>ישלמוני רעה תחת טובה שכול לנפשי׃</li>
      <li>ואני בחלותם לבושי שק עניתי בצום נפשי ותפלתי על חיקי תשוב׃</li>
      <li>כרע כאח לי התהלכתי כאבל אם קדר שחותי׃</li>
      <li>ובצלעי שמחו ונאספו נאספו עלי נכים ולא ידעתי קרעו ולא דמו׃</li>
      <li>בחנפי לעגי מעוג חרק עלי שנימו׃</li>
      <li>אדני כמה תראה השיבה נפשי משאיהם מכפירים יחידתי׃</li>
      <li>אודך בקהל רב בעם עצום אהללך׃</li>
      <li>אל ישמחו לי איבי שקר שנאי חנם יקרצו עין׃</li>
      <li>כי לא שלום ידברו ועל רגעי ארץ דברי מרמות יחשבון׃</li>
      <li>וירחיבו עלי פיהם אמרו האח האח ראתה עינינו׃</li>
      <li>ראיתה יהוה אל תחרש אדני אל תרחק ממני׃</li>
      <li>העירה והקיצה למשפטי אלהי ואדני לריבי׃</li>
      <li>שפטני כצדקך יהוה אלהי ואל ישמחו לי׃</li>
      <li>אל יאמרו בלבם האח נפשנו אל יאמרו בלענוהו׃</li>
      <li>יבשו ויחפרו יחדו שמחי רעתי ילבשו בשת וכלמה המגדילים עלי׃</li>
      <li>ירנו וישמחו חפצי צדקי ויאמרו תמיד יגדל יהוה החפץ שלום עבדו׃</li>
      <li>ולשוני תהגה צדקך כל היום תהלתך׃</li>
    </ol>
  </li>
  <li>
    <ol>
      <li>למנצח לעבד יהוה לדוד נאם פשע לרשע בקרב לבי אין פחד אלהים לנגד עיניו׃</li>
      <li>כי החליק אליו בעיניו למצא עונו לשנא׃</li>
      <li>דברי פיו און ומרמה חדל להשכיל להיטיב׃</li>
      <li>און יחשב על משכבו יתיצב על דרך לא טוב רע לא ימאס׃</li>
      <li>יהוה בהשמים חסדך אמונתך עד שחקים׃</li>
      <li>צדקתך כהררי אל משפטך תהום רבה אדם ובהמה תושיע יהוה׃</li>
      <li>מה יקר חסדך אלהים ובני אדם בצל כנפיך יחסיון׃</li>
      <li>ירוין מדשן ביתך ונחל עדניך תשקם׃</li>
      <li>כי עמך מקור חיים באורך נראה אור׃</li>
      <li>משך חסדך לידעיך וצדקתך לישרי לב׃</li>
      <li>אל תבואני רגל גאוה ויד רשעים אל תנדני׃</li>
      <li>שם נפלו פעלי און דחו ולא יכלו קום׃</li>
    </ol>
  </li>
  <li>
    <ol>
      <li>לדוד אל תתחר במרעים אל תקנא בעשי עולה׃</li>
      <li>כי כחציר מהרה ימלו וכירק דשא יבולון׃</li>
      <li>בטח ביהוה ועשה טוב שכן ארץ ורעה אמונה׃</li>
      <li>והתענג על יהוה ויתן לך משאלת לבך׃</li>
      <li>גול על יהוה דרכך ובטח עליו והוא יעשה׃</li>
      <li>והוציא כאור צדקך ומשפטך כצהרים׃</li>
      <li>דום ליהוה והתחולל לו אל תתחר במצליח דרכו באיש עשה מזמות׃</li>
      <li>הרף מאף ועזב חמה אל תתחר אך להרע׃</li>
      <li>כי מרעים יכרתון וקוי יהוה המה יירשו ארץ׃</li>
      <li>ועוד מעט ואין רשע והתבוננת על מקומו ואיננו׃</li>
      <li>וענוים יירשו ארץ והתענגו על רב שלום׃</li>
      <li>זמם רשע לצדיק וחרק עליו שניו׃</li>
      <li>אדני ישחק לו כי ראה כי יבא יומו׃</li>
      <li>חרב פתחו רשעים ודרכו קשתם להפיל עני ואביון לטבוח ישרי דרך׃</li>
      <li>חרבם תבוא בלבם וקשתותם תשברנה׃</li>
      <li>טוב מעט לצדיק מהמון רשעים רבים׃</li>
      <li>כי זרועות רשעים תשברנה וסומך צדיקים יהוה׃</li>
      <li>יודע יהוה ימי תמימם ונחלתם לעולם תהיה׃</li>
      <li>לא יבשו בעת רעה ובימי רעבון ישבעו׃</li>
      <li>כי רשעים יאבדו ואיבי יהוה כיקר כרים כלו בעשן כלו׃</li>
      <li>לוה רשע ולא ישלם וצדיק חונן ונותן׃</li>
      <li>כי מברכיו יירשו ארץ ומקלליו יכרתו׃</li>
      <li>מיהוה מצעדי גבר כוננו ודרכו יחפץ׃</li>
      <li>כי יפל לא יוטל כי יהוה סומך ידו׃</li>
      <li>נער הייתי גם זקנתי ולא ראיתי צדיק נעזב וזרעו מבקש לחם׃</li>
      <li>כל היום חונן ומלוה וזרעו לברכה׃</li>
      <li>סור מרע ועשה טוב ושכן לעולם׃</li>
      <li>כי יהוה אהב משפט ולא יעזב את חסידיו לעולם נשמרו וזרע רשעים נכרת׃</li>
      <li>צדיקים יירשו ארץ וישכנו לעד עליה׃</li>
      <li>פי צדיק יהגה חכמה ולשונו תדבר משפט׃</li>
      <li>תורת אלהיו בלבו לא תמעד אשריו׃</li>
      <li>צופה רשע לצדיק ומבקש להמיתו׃</li>
      <li>יהוה לא יעזבנו בידו ולא ירשיענו בהשפטו׃</li>
      <li>קוה אל יהוה ושמר דרכו וירוממך לרשת ארץ בהכרת רשעים תראה׃</li>
      <li>ראיתי רשע עריץ ומתערה כאזרח רענן׃</li>
      <li>ויעבר והנה איננו ואבקשהו ולא נמצא׃</li>
      <li>שמר תם וראה ישר כי אחרית לאיש שלום׃</li>
      <li>ופשעים נשמדו יחדו אחרית רשעים נכרתה׃</li>
      <li>ותשועת צדיקים מיהוה מעוזם בעת צרה׃</li>
      <li>ויעזרם יהוה ויפלטם יפלטם מרשעים ויושיעם כי חסו בו׃</li>
    </ol>
  </li>
  <li>
    <ol>
      <li>מזמור לדוד להזכיר יהוה אל בקצפך תוכיחני ובחמתך תיסרני׃</li>
      <li>כי חציך נחתו בי ותנחת עלי ידך׃</li>
      <li>אין מתם בבשרי מפני זעמך אין שלום בעצמי מפני חטאתי׃</li>
      <li>כי עונתי עברו ראשי כמשא כבד יכבדו ממני׃</li>
      <li>הבאישו נמקו חבורתי מפני אולתי׃</li>
      <li>נעויתי שחתי עד מאד כל היום קדר הלכתי׃</li>
      <li>כי כסלי מלאו נקלה ואין מתם בבשרי׃</li>
      <li>נפוגותי ונדכיתי עד מאד שאגתי מנהמת לבי׃</li>
      <li>אדני נגדך כל תאותי ואנחתי ממך לא נסתרה׃</li>
      <li>לבי סחרחר עזבני כחי ואור עיני גם הם אין אתי׃</li>
      <li>אהבי ורעי מנגד נגעי יעמדו וקרובי מרחק עמדו׃</li>
      <li>וינקשו מבקשי נפשי ודרשי רעתי דברו הוות ומרמות כל היום יהגו׃</li>
      <li>ואני כחרש לא אשמע וכאלם לא יפתח פיו׃</li>
      <li>ואהי כאיש אשר לא שמע ואין בפיו תוכחות׃</li>
      <li>כי לך יהוה הוחלתי אתה תענה אדני אלהי׃</li>
      <li>כי אמרתי פן ישמחו לי במוט רגלי עלי הגדילו׃</li>
      <li>כי אני לצלע נכון ומכאובי נגדי תמיד׃</li>
      <li>כי עוני אגיד אדאג מחטאתי׃</li>
      <li>ואיבי חיים עצמו ורבו שנאי שקר׃</li>
      <li>ומשלמי רעה תחת טובה ישטנוני תחת רדופי טוב׃</li>
      <li>אל תעזבני יהוה אלהי אל תרחק ממני׃</li>
      <li>חושה לעזרתי אדני תשועתי׃</li>
    </ol>
  </li>
  <li>
    <ol>
      <li>למנצח לידיתון מזמור לדוד אמרתי אשמרה דרכי מחטוא בלשוני אשמרה לפי מחסום בעד רשע לנגדי׃</li>
      <li>נאלמתי דומיה החשיתי מטוב וכאבי נעכר׃</li>
      <li>חם לבי בקרבי בהגיגי תבער אש דברתי בלשוני׃</li>
      <li>הודיעני יהוה קצי ומדת ימי מה היא אדעה מה חדל אני׃</li>
      <li>הנה טפחות נתתה ימי וחלדי כאין נגדך אך כל הבל כל אדם נצב סלה׃</li>
      <li>אך בצלם יתהלך איש אך הבל יהמיון יצבר ולא ידע מי אספם׃</li>
      <li>ועתה מה קויתי אדני תוחלתי לך היא׃</li>
      <li>מכל פשעי הצילני חרפת נבל אל תשימני׃</li>
      <li>נאלמתי לא אפתח פי כי אתה עשית׃</li>
      <li>הסר מעלי נגעך מתגרת ידך אני כליתי׃</li>
      <li>בתוכחות על עון יסרת איש ותמס כעש חמודו אך הבל כל אדם סלה׃</li>
      <li>שמעה תפלתי יהוה ושועתי האזינה אל דמעתי אל תחרש כי גר אנכי עמך תושב ככל אבותי׃</li>
      <li>השע ממני ואבליגה בטרם אלך ואינני׃</li>
    </ol>
  </li>
  <li>
    <ol>
      <li>למנצח לדוד מזמור קוה קויתי יהוה ויט אלי וישמע שועתי׃</li>
      <li>ויעלני מבור שאון מטיט היון ויקם על סלע רגלי כונן אשרי׃</li>
      <li>ויתן בפי שיר חדש תהלה לאלהינו יראו רבים וייראו ויבטחו ביהוה׃</li>
      <li>אשרי הגבר אשר שם יהוה מבטחו ולא פנה אל רהבים ושטי כזב׃</li>
      <li>רבות עשית אתה יהוה אלהי נפלאתיך ומחשבתיך אלינו אין ערך אליך אגידה ואדברה עצמו מספר׃</li>
      <li>זבח ומנחה לא חפצת אזנים כרית לי עולה וחטאה לא שאלת׃</li>
      <li>אז אמרתי הנה באתי במגלת ספר כתוב עלי׃</li>
      <li>לעשות רצונך אלהי חפצתי ותורתך בתוך מעי׃</li>
      <li>בשרתי צדק בקהל רב הנה שפתי לא אכלא יהוה אתה ידעת׃</li>
      <li>צדקתך לא כסיתי בתוך לבי אמונתך ותשועתך אמרתי לא כחדתי חסדך ואמתך לקהל רב׃</li>
      <li>אתה יהוה לא תכלא רחמיך ממני חסדך ואמתך תמיד יצרוני׃</li>
      <li>כי אפפו עלי רעות עד אין מספר השיגוני עונתי ולא יכלתי לראות עצמו משערות ראשי ולבי עזבני׃</li>
      <li>רצה יהוה להצילני יהוה לעזרתי חושה׃</li>
      <li>יבשו ויחפרו יחד מבקשי נפשי לספותה יסגו אחור ויכלמו חפצי רעתי׃</li>
      <li>ישמו על עקב בשתם האמרים לי האח האח׃</li>
      <li>ישישו וישמחו בך כל מבקשיך יאמרו תמיד יגדל יהוה אהבי תשועתך׃</li>
      <li>ואני עני ואביון אדני יחשב לי עזרתי ומפלטי אתה אלהי אל תאחר׃</li>
    </ol>
  </li>
  <li>
    <ol>
      <li>למנצח מזמור לדוד אשרי משכיל אל דל ביום רעה ימלטהו יהוה׃</li>
      <li>יהוה ישמרהו ויחיהו יאשר בארץ ואל תתנהו בנפש איביו׃</li>
      <li>יהוה יסעדנו על ערש דוי כל משכבו הפכת בחליו׃</li>
      <li>אני אמרתי יהוה חנני רפאה נפשי כי חטאתי לך׃</li>
      <li>אויבי יאמרו רע לי מתי ימות ואבד שמו׃</li>
      <li>ואם בא לראות שוא ידבר לבו יקבץ און לו יצא לחוץ ידבר׃</li>
      <li>יחד עלי יתלחשו כל שנאי עלי יחשבו רעה לי׃</li>
      <li>דבר בליעל יצוק בו ואשר שכב לא יוסיף לקום׃</li>
      <li>גם איש שלומי אשר בטחתי בו אוכל לחמי הגדיל עלי עקב׃</li>
      <li>ואתה יהוה חנני והקימני ואשלמה להם׃</li>
      <li>בזאת ידעתי כי חפצת בי כי לא יריע איבי עלי׃</li>
      <li>ואני בתמי תמכת בי ותציבני לפניך לעולם׃</li>
      <li>ברוך יהוה אלהי ישראל מהעולם ועד העולם אמן ואמן׃</li>
    </ol>
  </li>
  <li>
    <ol>
      <li>למנצח משכיל לבני קרח כאיל תערג על אפיקי מים כן נפשי תערג אליך אלהים׃</li>
      <li>צמאה נפשי לאלהים לאל חי מתי אבוא ואראה פני אלהים׃</li>
      <li>היתה לי דמעתי לחם יומם ולילה באמר אלי כל היום איה אלהיך׃</li>
      <li>אלה אזכרה ואשפכה עלי נפשי כי אעבר בסך אדדם עד בית אלהים בקול רנה ותודה המון חוגג׃</li>
      <li>מה תשתוחחי נפשי ותהמי עלי הוחילי לאלהים כי עוד אודנו ישועות פניו׃</li>
      <li>אלהי עלי נפשי תשתוחח על כן אזכרך מארץ ירדן וחרמונים מהר מצער׃</li>
      <li>תהום אל תהום קורא לקול צנוריך כל משבריך וגליך עלי עברו׃</li>
      <li>יומם יצוה יהוה חסדו ובלילה שירה עמי תפלה לאל חיי׃</li>
      <li>אומרה לאל סלעי למה שכחתני למה קדר אלך בלחץ אויב׃</li>
      <li>ברצח בעצמותי חרפוני צוררי באמרם אלי כל היום איה אלהיך׃</li>
      <li>מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃</li>
    </ol>
  </li>
  <li>
    <ol>
      <li>שפטני אלהים וריבה ריבי מגוי לא חסיד מאיש מרמה ועולה תפלטני׃</li>
      <li>כי אתה אלהי מעוזי למה זנחתני למה קדר אתהלך בלחץ אויב׃</li>
      <li>שלח אורך ואמתך המה ינחוני יביאוני אל הר קדשך ואל משכנותיך׃</li>
      <li>ואבואה אל מזבח אלהים אל אל שמחת גילי ואודך בכנור אלהים אלהי׃</li>
      <li>מה תשתוחחי נפשי ומה תהמי עלי הוחילי לאלהים כי עוד אודנו ישועת פני ואלהי׃</li>
    </ol>
  </li>
  <li>
    <ol>
      <li>למנצח לבני קרח משכיל אלהים באזנינו שמענו אבותינו ספרו לנו פעל פעלת בימיהם בימי קדם׃</li>
      <li>אתה ידך גוים הורשת ותטעם תרע לאמים ותשלחם׃</li>
      <li>כי לא בחרבם ירשו ארץ וזרועם לא הושיעה למו כי ימינך וזרועך ואור פניך כי רציתם׃</li>
      <li>אתה הוא מלכי אלהים צוה ישועות יעקב׃</li>
      <li>בך צרינו ננגח בשמך נבוס קמינו׃</li>
      <li>כי לא בקשתי אבטח וחרבי לא תושיעני׃</li>
      <li>כי הושעתנו מצרינו ומשנאינו הבישות׃</li>
      <li>באלהים הללנו כל היום ושמך לעולם נודה סלה׃</li>
      <li>אף זנחת ותכלימנו ולא תצא בצבאותינו׃</li>
      <li>תשיבנו אחור מני צר ומשנאינו שסו למו׃</li>
      <li>תתננו כצאן מאכל ובגוים זריתנו׃</li>
      <li>תמכר עמך בלא הון ולא רבית במחיריהם׃</li>
      <li>תשימנו חרפה לשכנינו לעג וקלס לסביבותינו׃</li>
      <li>תשימנו משל בגוים מנוד ראש בל אמים׃</li>
      <li>כל היום כלמתי נגדי ובשת פני כסתני׃</li>
      <li>מקול מחרף ומגדף מפני אויב ומתנקם׃</li>
      <li>כל זאת באתנו ולא שכחנוך ולא שקרנו בבריתך׃</li>
      <li>לא נסוג אחור לבנו ותט אשרינו מני ארחך׃</li>
      <li>כי דכיתנו במקום תנים ותכס עלינו בצלמות׃</li>
      <li>אם שכחנו שם אלהינו ונפרש כפינו לאל זר׃</li>
      <li>הלא אלהים יחקר זאת כי הוא ידע תעלמות לב׃</li>
      <li>כי עליך הרגנו כל היום נחשבנו כצאן טבחה׃</li>
      <li>עורה למה תישן אדני הקיצה אל תזנח לנצח׃</li>
      <li>למה פניך תסתיר תשכח ענינו ולחצנו׃</li>
      <li>כי שחה לעפר נפשנו דבקה לארץ בטננו׃</li>
      <li>קומה עזרתה לנו ופדנו למען חסדך׃</li>
    </ol>
  </li>
  <li>
    <ol>
      <li>למנצח על ששנים לבני קרח משכיל שיר ידידת רחש לבי דבר טוב אמר אני מעשי למלך לשוני עט סופר מהיר׃</li>
      <li>יפיפית מבני אדם הוצק חן בשפתותיך על כן ברכך אלהים לעולם׃</li>
      <li>חגור חרבך על ירך גבור הודך והדרך׃</li>
      <li>והדרך צלח רכב על דבר אמת וענוה צדק ותורך נוראות ימינך׃</li>
      <li>חציך שנונים עמים תחתיך יפלו בלב אויבי המלך׃</li>
      <li>כסאך אלהים עולם ועד שבט מישר שבט מלכותך׃</li>
      <li>אהבת צדק ותשנא רשע על כן משחך אלהים אלהיך שמן ששון מחבריך׃</li>
      <li>מר ואהלות קציעות כל בגדתיך מן היכלי שן מני שמחוך׃</li>
      <li>בנות מלכים ביקרותיך נצבה שגל לימינך בכתם אופיר׃</li>
      <li>שמעי בת וראי והטי אזנך ושכחי עמך ובית אביך׃</li>
      <li>ויתאו המלך יפיך כי הוא אדניך והשתחוי לו׃</li>
      <li>ובת צר במנחה פניך יחלו עשירי עם׃</li>
      <li>כל כבודה בת מלך פנימה ממשבצות זהב לבושה׃</li>
      <li>לרקמות תובל למלך בתולות אחריה רעותיה מובאות לך׃</li>
      <li>תובלנה בשמחת וגיל תבאינה בהיכל מלך׃</li>
      <li>תחת אבתיך יהיו בניך תשיתמו לשרים בכל הארץ׃</li>
      <li>אזכירה שמך בכל דר ודר על כן עמים יהודך לעלם ועד׃</li>
    </ol>
  </li>
  <li>
    <ol>
      <li>למנצח לבני קרח על עלמות שיר אלהים לנו מחסה ועז עזרה בצרות נמצא מאד׃</li>
      <li>על כן לא נירא בהמיר ארץ ובמוט הרים בלב ימים׃</li>
      <li>יהמו יחמרו מימיו ירעשו הרים בגאותו סלה׃</li>
      <li>נהר פלגיו ישמחו עיר אלהים קדש משכני עליון׃</li>
      <li>אלהים בקרבה בל תמוט יעזרה אלהים לפנות בקר׃</li>
      <li>המו גוים מטו ממלכות נתן בקולו תמוג ארץ׃</li>
      <li>יהוה צבאות עמנו משגב לנו אלהי יעקב סלה׃</li>
      <li>לכו חזו מפעלות יהוה אשר שם שמות בארץ׃</li>
      <li>משבית מלחמות עד קצה הארץ קשת ישבר וקצץ חנית עגלות ישרף באש׃</li>
      <li>הרפו ודעו כי אנכי אלהים ארום בגוים ארום בארץ׃</li>
      <li>יהוה צבאות עמנו משגב לנו אלהי יעקב סלה׃</li>
    </ol>
  </li>
  <li>
    <ol>
      <li>למנצח לבני קרח מזמור כל העמים תקעו כף הריעו לאלהים בקול רנה׃</li>
      <li>כי יהוה עליון נורא מלך גדול על כל הארץ׃</li>
      <li>ידבר עמים תחתינו ולאמים תחת רגלינו׃</li>
      <li>יבחר לנו את נחלתנו את גאון יעקב אשר אהב סלה׃</li>
      <li>עלה אלהים בתרועה יהוה בקול שופר׃</li>
      <li>זמרו אלהים זמרו זמרו למלכנו זמרו׃</li>
      <li>כי מלך כל הארץ אלהים זמרו משכיל׃</li>
      <li>מלך אלהים על גוים אלהים ישב על כסא קדשו׃</li>
      <li>נדיבי עמים נאספו עם אלהי אברהם כי לאלהים מגני ארץ מאד נעלה׃</li>
    </ol>
  </li>
  <li>
    <ol>
      <li>שיר מזמור לבני קרח גדול יהוה ומהלל מאד בעיר אלהינו הר קדשו׃</li>
      <li>יפה נוף משוש כל הארץ הר ציון ירכתי צפון קרית מלך רב׃</li>
      <li>אלהים בארמנותיה נודע למשגב׃</li>
      <li>כי הנה המלכים נועדו עברו יחדו׃</li>
      <li>המה ראו כן תמהו נבהלו נחפזו׃</li>
      <li>רעדה אחזתם שם חיל כיולדה׃</li>
      <li>ברוח קדים תשבר אניות תרשיש׃</li>
      <li>כאשר שמענו כן ראינו בעיר יהוה צבאות בעיר אלהינו אלהים יכוננה עד עולם סלה׃</li>
      <li>דמינו אלהים חסדך בקרב היכלך׃</li>
      <li>כשמך אלהים כן תהלתך על קצוי ארץ צדק מלאה ימינך׃</li>
      <li>ישמח הר ציון תגלנה בנות יהודה למען משפטיך׃</li>
      <li>סבו ציון והקיפוה ספרו מגדליה׃</li>
      <li>שיתו לבכם לחילה פסגו ארמנותיה למען תספרו לדור אחרון׃</li>
      <li>כי זה אלהים אלהינו עולם ועד הוא ינהגנו על מות׃</li>
    </ol>
  </li>
  <li>
    <ol>
      <li>למנצח לבני קרח מזמור שמעו זאת כל העמים האזינו כל ישבי חלד׃</li>
      <li>גם בני אדם גם בני איש יחד עשיר ואביון׃</li>
      <li>פי ידבר חכמות והגות לבי תבונות׃</li>
      <li>אטה למשל אזני אפתח בכנור חידתי׃</li>
      <li>למה אירא בימי רע עון עקבי יסובני׃</li>
      <li>הבטחים על חילם וברב עשרם יתהללו׃</li>
      <li>אח לא פדה יפדה איש לא יתן לאלהים כפרו׃</li>
      <li>ויקר פדיון נפשם וחדל לעולם׃</li>
      <li>ויחי עוד לנצח לא יראה השחת׃</li>
      <li>כי יראה חכמים ימותו יחד כסיל ובער יאבדו ועזבו לאחרים חילם׃</li>
      <li>קרבם בתימו לעולם משכנתם לדר ודר קראו בשמותם עלי אדמות׃</li>
      <li>ואדם ביקר בל ילין נמשל כבהמות נדמו׃</li>
      <li>זה דרכם כסל למו ואחריהם בפיהם ירצו סלה׃</li>
      <li>כצאן לשאול שתו מות ירעם וירדו בם ישרים לבקר וצירם לבלות שאול מזבל לו׃</li>
      <li>אך אלהים יפדה נפשי מיד שאול כי יקחני סלה׃</li>
      <li>אל תירא כי יעשר איש כי ירבה כבוד ביתו׃</li>
      <li>כי לא במותו יקח הכל לא ירד אחריו כבודו׃</li>
      <li>כי נפשו בחייו יברך ויודך כי תיטיב לך׃</li>
      <li>תבוא עד דור אבותיו עד נצח לא יראו אור׃</li>
      <li>אדם ביקר ולא יבין נמשל כבהמות נדמו׃</li>
    </ol>
  </li>
  <li>
    <ol>
      <li>מזמור לאסף אל אלהים יהוה דבר ויקרא ארץ ממזרח שמש עד מבאו׃</li>
      <li>מציון מכלל יפי אלהים הופיע׃</li>
      <li>יבא אלהינו ואל יחרש אש לפניו תאכל וסביביו נשערה מאד׃</li>
      <li>יקרא אל השמים מעל ואל הארץ לדין עמו׃</li>
      <li>אספו לי חסידי כרתי בריתי עלי זבח׃</li>
      <li>ויגידו שמים צדקו כי אלהים שפט הוא סלה׃</li>
      <li>שמעה עמי ואדברה ישראל ואעידה בך אלהים אלהיך אנכי׃</li>
      <li>לא על זבחיך אוכיחך ועולתיך לנגדי תמיד׃</li>
      <li>לא אקח מביתך פר ממכלאתיך עתודים׃</li>
      <li>כי לי כל חיתו יער בהמות בהררי אלף׃</li>
      <li>ידעתי כל עוף הרים וזיז שדי עמדי׃</li>
      <li>אם ארעב לא אמר לך כי לי תבל ומלאה׃</li>
      <li>האוכל בשר אבירים ודם עתודים אשתה׃</li>
      <li>זבח לאלהים תודה ושלם לעליון נדריך׃</li>
      <li>וקראני ביום צרה אחלצך ותכבדני׃</li>
      <li>ולרשע אמר אלהים מה לך לספר חקי ותשא בריתי עלי פיך׃</li>
      <li>ואתה שנאת מוסר ותשלך דברי אחריך׃</li>
      <li>אם ראית גנב ותרץ עמו ועם מנאפים חלקך׃</li>
      <li>פיך שלחת ברעה ולשונך תצמיד מרמה׃</li>
      <li>תשב באחיך תדבר בבן אמך תתן דפי׃</li>
      <li>אלה עשית והחרשתי דמית היות אהיה כמוך אוכיחך ואערכה לעיניך׃</li>
      <li>בינו נא זאת שכחי אלוה פן אטרף ואין מציל׃</li>
      <li>זבח תודה יכבדנני ושם דרך אראנו בישע אלהים׃</li>
    </ol>
  </li>
  <li>
    <ol>
      <li>למנצח מזמור לדוד בבוא אליו נתן הנביא כאשר בא אל בת שבע חנני אלהים כחסדך כרב רחמיך מחה פשעי׃</li>
      <li>הרבה כבסני מעוני ומחטאתי טהרני׃</li>
      <li>כי פשעי אני אדע וחטאתי נגדי תמיד׃</li>
      <li>לך לבדך חטאתי והרע בעיניך עשיתי למען תצדק בדברך תזכה בשפטך׃</li>
      <li>הן בעוון חוללתי ובחטא יחמתני אמי׃</li>
      <li>הן אמת חפצת בטחות ובסתם חכמה תודיעני׃</li>
      <li>תחטאני באזוב ואטהר תכבסני ומשלג אלבין׃</li>
      <li>תשמיעני ששון ושמחה תגלנה עצמות דכית׃</li>
      <li>הסתר פניך מחטאי וכל עונתי מחה׃</li>
      <li>לב טהור ברא לי אלהים ורוח נכון חדש בקרבי׃</li>
      <li>אל תשליכני מלפניך ורוח קדשך אל תקח ממני׃</li>
      <li>השיבה לי ששון ישעך ורוח נדיבה תסמכני׃</li>
      <li>אלמדה פשעים דרכיך וחטאים אליך ישובו׃</li>
      <li>הצילני מדמים אלהים אלהי תשועתי תרנן לשוני צדקתך׃</li>
      <li>אדני שפתי תפתח ופי יגיד תהלתך׃</li>
      <li>כי לא תחפץ זבח ואתנה עולה לא תרצה׃</li>
      <li>זבחי אלהים רוח נשברה לב נשבר ונדכה אלהים לא תבזה׃</li>
      <li>היטיבה ברצונך את ציון תבנה חומות ירושלם׃</li>
      <li>אז תחפץ זבחי צדק עולה וכליל אז יעלו על מזבחך פרים׃</li>
    </ol>
  </li>
  <li>
    <ol>
      <li>למנצח משכיל לדוד בבוא דואג האדמי ויגד לשאול ויאמר לו בא דוד אל בית אחימלך מה תתהלל ברעה הגבור חסד אל כל היום׃</li>
      <li>הוות תחשב לשונך כתער מלטש עשה רמיה׃</li>
      <li>אהבת רע מטוב שקר מדבר צדק סלה׃</li>
      <li>אהבת כל דברי בלע לשון מרמה׃</li>
      <li>גם אל יתצך לנצח יחתך ויסחך מאהל ושרשך מארץ חיים סלה׃</li>
      <li>ויראו צדיקים וייראו ועליו ישחקו׃</li>
      <li>הנה הגבר לא ישים אלהים מעוזו ויבטח ברב עשרו יעז בהותו׃</li>
      <li>ואני כזית רענן בבית אלהים בטחתי בחסד אלהים עולם ועד׃</li>
      <li>אודך לעולם כי עשית ואקוה שמך כי טוב נגד חסידיך׃</li>
    </ol>
  </li>
  <li>
    <ol>
      <li>למנצח על מחלת משכיל לדוד אמר נבל בלבו אין אלהים השחיתו והתעיבו עול אין עשה טוב׃</li>
      <li>אלהים משמים השקיף על בני אדם לראות היש משכיל דרש את אלהים׃</li>
      <li>כלו סג יחדו נאלחו אין עשה טוב אין גם אחד׃</li>
      <li>הלא ידעו פעלי און אכלי עמי אכלו לחם אלהים לא קראו׃</li>
      <li>שם פחדו פחד לא היה פחד כי אלהים פזר עצמות חנך הבשתה כי אלהים מאסם׃</li>
      <li>מי יתן מציון ישעות ישראל בשוב אלהים שבות עמו יגל יעקב ישמח ישראל׃</li>
    </ol>
  </li>
  <li>
    <ol>
      <li>למנצח בנגינת משכיל לדוד בבוא הזיפים ויאמרו לשאול הלא דוד מסתתר עמנו אלהים בשמך הושיעני ובגבורתך תדינני׃</li>
      <li>אלהים שמע תפלתי האזינה לאמרי פי׃</li>
      <li>כי זרים קמו עלי ועריצים בקשו נפשי לא שמו אלהים לנגדם סלה׃</li>
      <li>הנה אלהים עזר לי אדני בסמכי נפשי׃</li>
      <li>ישוב הרע לשררי באמתך הצמיתם׃</li>
      <li>בנדבה אזבחה לך אודה שמך יהוה כי טוב׃</li>
      <li>כי מכל צרה הצילני ובאיבי ראתה עיני׃</li>
    </ol>
  </li>
  <li>
    <ol>
      <li>למנצח בנגינת משכיל לדוד האזינה אלהים תפלתי ואל תתעלם מתחנתי׃</li>
      <li>הקשיבה לי וענני אריד בשיחי ואהימה׃</li>
      <li>מקול אויב מפני עקת רשע כי ימיטו עלי און ובאף ישטמוני׃</li>
      <li>לבי יחיל בקרבי ואימות מות נפלו עלי׃</li>
      <li>יראה ורעד יבא בי ותכסני פלצות׃</li>
      <li>ואמר מי יתן לי אבר כיונה אעופה ואשכנה׃</li>
      <li>הנה ארחיק נדד אלין במדבר סלה׃</li>
      <li>אחישה מפלט לי מרוח סעה מסער׃</li>
      <li>בלע אדני פלג לשונם כי ראיתי חמס וריב בעיר׃</li>
      <li>יומם ולילה יסובבה על חומתיה ואון ועמל בקרבה׃</li>
      <li>הוות בקרבה ולא ימיש מרחבה תך ומרמה׃</li>
      <li>כי לא אויב יחרפני ואשא לא משנאי עלי הגדיל ואסתר ממנו׃</li>
      <li>ואתה אנוש כערכי אלופי ומידעי׃</li>
      <li>אשר יחדו נמתיק סוד בבית אלהים נהלך ברגש׃</li>
      <li>ישימות עלימו ירדו שאול חיים כי רעות במגורם בקרבם׃</li>
      <li>אני אל אלהים אקרא ויהוה יושיעני׃</li>
      <li>ערב ובקר וצהרים אשיחה ואהמה וישמע קולי׃</li>
      <li>פדה בשלום נפשי מקרב לי כי ברבים היו עמדי׃</li>
      <li>ישמע אל ויענם וישב קדם סלה אשר אין חליפות למו ולא יראו אלהים׃</li>
      <li>שלח ידיו בשלמיו חלל בריתו׃</li>
      <li>חלקו מחמאת פיו וקרב לבו רכו דבריו משמן והמה פתחות׃</li>
      <li>השלך על יהוה יהבך והוא יכלכלך לא יתן לעולם מוט לצדיק׃</li>
      <li>ואתה אלהים תורדם לבאר שחת אנשי דמים ומרמה לא יחצו ימיהם ואני אבטח בך׃</li>
    </ol>
  </li>
  <li>
    <ol>
      <li>למנצח על יונת אלם רחקים לדוד מכתם באחז אתו פלשתים בגת חנני אלהים כי שאפני אנוש כל היום לחם ילחצני׃</li>
      <li>שאפו שוררי כל היום כי רבים לחמים לי מרום׃</li>
      <li>יום אירא אני אליך אבטח׃</li>
      <li>באלהים אהלל דברו באלהים בטחתי לא אירא מה יעשה בשר לי׃</li>
      <li>כל היום דברי יעצבו עלי כל מחשבתם לרע׃</li>
      <li>יגורו יצפינו המה עקבי ישמרו כאשר קוו נפשי׃</li>
      <li>על און פלט למו באף עמים הורד אלהים׃</li>
      <li>נדי ספרתה אתה שימה דמעתי בנאדך הלא בספרתך׃</li>
      <li>אז ישובו אויבי אחור ביום אקרא זה ידעתי כי אלהים לי׃</li>
      <li>באלהים אהלל דבר ביהוה אהלל דבר׃</li>
      <li>באלהים בטחתי לא אירא מה יעשה אדם לי׃</li>
      <li>עלי אלהים נדריך אשלם תודת לך׃</li>
      <li>כי הצלת נפשי ממות הלא רגלי מדחי להתהלך לפני אלהים באור החיים׃</li>
    </ol>
  </li>
  <li>
    <ol>
      <li>למנצח אל תשחת לדוד מכתם בברחו מפני שאול במערה חנני אלהים חנני כי בך חסיה נפשי ובצל כנפיך אחסה עד יעבר הוות׃</li>
      <li>אקרא לאלהים עליון לאל גמר עלי׃</li>
      <li>ישלח משמים ויושיעני חרף שאפי סלה ישלח אלהים חסדו ואמתו׃</li>
      <li>נפשי בתוך לבאם אשכבה להטים בני אדם שניהם חנית וחצים ולשונם חרב חדה׃</li>
      <li>רומה על השמים אלהים על כל הארץ כבודך׃</li>
      <li>רשת הכינו לפעמי כפף נפשי כרו לפני שיחה נפלו בתוכה סלה׃</li>
      <li>נכון לבי אלהים נכון לבי אשירה ואזמרה׃</li>
      <li>עורה כבודי עורה הנבל וכנור אעירה שחר׃</li>
      <li>אודך בעמים אדני אזמרך בל אמים׃</li>
      <li>כי גדל עד שמים חסדך ועד שחקים אמתך׃</li>
      <li>רומה על שמים אלהים על כל הארץ כבודך׃</li>
    </ol>
  </li>
  <li>
    <ol>
      <li>למנצח אל תשחת לדוד מכתם האמנם אלם צדק תדברון מישרים תשפטו בני אדם׃</li>
      <li>אף בלב עולת תפעלון בארץ חמס ידיכם תפלסון׃</li>
      <li>זרו רשעים מרחם תעו מבטן דברי כזב׃</li>
      <li>חמת למו כדמות חמת נחש כמו פתן חרש יאטם אזנו׃</li>
      <li>אשר לא ישמע לקול מלחשים חובר חברים מחכם׃</li>
      <li>אלהים הרס שנימו בפימו מלתעות כפירים נתץ יהוה׃</li>
      <li>ימאסו כמו מים יתהלכו למו ידרך חצו כמו יתמללו׃</li>
      <li>כמו שבלול תמס יהלך נפל אשת בל חזו שמש׃</li>
      <li>בטרם יבינו סירתיכם אטד כמו חי כמו חרון ישערנו׃</li>
      <li>ישמח צדיק כי חזה נקם פעמיו ירחץ בדם הרשע׃</li>
      <li>ויאמר אדם אך פרי לצדיק אך יש אלהים שפטים בארץ׃</li>
    </ol>
  </li>
  <li>
    <ol>
      <li>למנצח אל תשחת לדוד מכתם בשלח שאול וישמרו את הבית להמיתו הצילני מאיבי אלהי ממתקוממי תשגבני׃</li>
      <li>הצילני מפעלי און ומאנשי דמים הושיעני׃</li>
      <li>כי הנה ארבו לנפשי יגורו עלי עזים לא פשעי ולא חטאתי יהוה׃</li>
      <li>בלי עון ירוצון ויכוננו עורה לקראתי וראה׃</li>
      <li>ואתה יהוה אלהים צבאות אלהי ישראל הקיצה לפקד כל הגוים אל תחן כל בגדי און סלה׃</li>
      <li>ישובו לערב יהמו ככלב ויסובבו עיר׃</li>
      <li>הנה יביעון בפיהם חרבות בשפתותיהם כי מי שמע׃</li>
      <li>ואתה יהוה תשחק למו תלעג לכל גוים׃</li>
      <li>עזו אליך אשמרה כי אלהים משגבי׃</li>
      <li>אלהי חסדו יקדמני אלהים יראני בשררי׃</li>
      <li>אל תהרגם פן ישכחו עמי הניעמו בחילך והורידמו מגננו אדני׃</li>
      <li>חטאת פימו דבר שפתימו וילכדו בגאונם ומאלה ומכחש יספרו׃</li>
      <li>כלה בחמה כלה ואינמו וידעו כי אלהים משל ביעקב לאפסי הארץ סלה׃</li>
      <li>וישובו לערב יהמו ככלב ויסובבו עיר׃</li>
      <li>המה ינועון לאכל אם לא ישבעו וילינו׃</li>
      <li>ואני אשיר עזך וארנן לבקר חסדך כי היית משגב לי ומנוס ביום צר לי׃</li>
      <li>עזי אליך אזמרה כי אלהים משגבי אלהי חסדי׃</li>
    </ol>
  </li>
  <li>
    <ol>
      <li>למנצח על שושן עדות מכתם לדוד ללמד בהצותו את ארם נהרים ואת ארם צובה וישב יואב ויך את אדום בגיא מלח שנים עשר אלף אלהים זנחתנו פרצתנו אנפת תשובב לנו׃</li>
      <li>הרעשתה ארץ פצמתה רפה שבריה כי מטה׃</li>
      <li>הראיתה עמך קשה השקיתנו יין תרעלה׃</li>
      <li>נתתה ליראיך נס להתנוסס מפני קשט סלה׃</li>
      <li>למען יחלצון ידידיך הושיעה ימינך ועננו׃</li>
      <li>אלהים דבר בקדשו אעלזה אחלקה שכם ועמק סכות אמדד׃</li>
      <li>לי גלעד ולי מנשה ואפרים מעוז ראשי יהודה מחקקי׃</li>
      <li>מואב סיר רחצי על אדום אשליך נעלי עלי פלשת התרעעי׃</li>
      <li>מי יבלני עיר מצור מי נחני עד אדום׃</li>
      <li>הלא אתה אלהים זנחתנו ולא תצא אלהים בצבאותינו׃</li>
      <li>הבה לנו עזרת מצר ושוא תשועת אדם׃</li>
      <li>באלהים נעשה חיל והוא יבוס צרינו׃</li>
    </ol>
  </li>
  <li>
    <ol>
      <li>למנצח על נגינת לדוד שמעה אלהים רנתי הקשיבה תפלתי׃</li>
      <li>מקצה הארץ אליך אקרא בעטף לבי בצור ירום ממני תנחני׃</li>
      <li>כי היית מחסה לי מגדל עז מפני אויב׃</li>
      <li>אגורה באהלך עולמים אחסה בסתר כנפיך סלה׃</li>
      <li>כי אתה אלהים שמעת לנדרי נתת ירשת יראי שמך׃</li>
      <li>ימים על ימי מלך תוסיף שנותיו כמו דר ודר׃</li>
      <li>ישב עולם לפני אלהים חסד ואמת מן ינצרהו׃</li>
      <li>כן אזמרה שמך לעד לשלמי נדרי יום יום׃</li>
    </ol>
  </li>
  <li>
    <ol>
      <li>למנצח על ידותון מזמור לדוד אך אל אלהים דומיה נפשי ממנו ישועתי׃</li>
      <li>אך הוא צורי וישועתי משגבי לא אמוט רבה׃</li>
      <li>עד אנה תהותתו על איש תרצחו כלכם כקיר נטוי גדר הדחויה׃</li>
      <li>אך משאתו יעצו להדיח ירצו כזב בפיו יברכו ובקרבם יקללו סלה׃</li>
      <li>אך לאלהים דומי נפשי כי ממנו תקותי׃</li>
      <li>אך הוא צורי וישועתי משגבי לא אמוט׃</li>
      <li>על אלהים ישעי וכבודי צור עזי מחסי באלהים׃</li>
      <li>בטחו בו בכל עת עם שפכו לפניו לבבכם אלהים מחסה לנו סלה׃</li>
      <li>אך הבל בני אדם כזב בני איש במאזנים לעלות המה מהבל יחד׃</li>
      <li>אל תבטחו בעשק ובגזל אל תהבלו חיל כי ינוב אל תשיתו לב׃</li>
      <li>אחת דבר אלהים שתים זו שמעתי כי עז לאלהים׃</li>
      <li>ולך אדני חסד כי אתה תשלם לאיש כמעשהו׃</li>
    </ol>
  </li>
  <li>
    <ol>
      <li>מזמור לדוד בהיותו במדבר יהודה אלהים אלי אתה אשחרך צמאה לך נפשי כמה לך בשרי בארץ ציה ועיף בלי מים׃</li>
      <li>כן בקדש חזיתיך לראות עזך וכבודך׃</li>
      <li>כי טוב חסדך מחיים שפתי ישבחונך׃</li>
      <li>כן אברכך בחיי בשמך אשא כפי׃</li>
      <li>כמו חלב ודשן תשבע נפשי ושפתי רננות יהלל פי׃</li>
      <li>אם זכרתיך על יצועי באשמרות אהגה בך׃</li>
      <li>כי היית עזרתה לי ובצל כנפיך ארנן׃</li>
      <li>דבקה נפשי אחריך בי תמכה ימינך׃</li>
      <li>והמה לשואה יבקשו נפשי יבאו בתחתיות הארץ׃</li>
      <li>יגירהו על ידי חרב מנת שעלים יהיו׃</li>
      <li>והמלך ישמח באלהים יתהלל כל הנשבע בו כי יסכר פי דוברי שקר׃</li>
    </ol>
  </li>
  <li>
    <ol>
      <li>למנצח מזמור לדוד שמע אלהים קולי בשיחי מפחד אויב תצר חיי׃</li>
      <li>תסתירני מסוד מרעים מרגשת פעלי און׃</li>
      <li>אשר שננו כחרב לשונם דרכו חצם דבר מר׃</li>
      <li>לירות במסתרים תם פתאם ירהו ולא ייראו׃</li>
      <li>יחזקו למו דבר רע יספרו לטמון מוקשים אמרו מי יראה למו׃</li>
      <li>יחפשו עולת תמנו חפש מחפש וקרב איש ולב עמק׃</li>
      <li>וירם אלהים חץ פתאום היו מכותם׃</li>
      <li>ויכשילוהו עלימו לשונם יתנדדו כל ראה בם׃</li>
      <li>וייראו כל אדם ויגידו פעל אלהים ומעשהו השכילו׃</li>
      <li>ישמח צדיק ביהוה וחסה בו ויתהללו כל ישרי לב׃</li>
    </ol>
  </li>
  <li>
    <ol>
      <li>למנצח מזמור לדוד שיר לך דמיה תהלה אלהים בציון ולך ישלם נדר׃</li>
      <li>שמע תפלה עדיך כל בשר יבאו׃</li>
      <li>דברי עונת גברו מני פשעינו אתה תכפרם׃</li>
      <li>אשרי תבחר ותקרב ישכן חצריך נשבעה בטוב ביתך קדש היכלך׃</li>
      <li>נוראות בצדק תעננו אלהי ישענו מבטח כל קצוי ארץ וים רחקים׃</li>
      <li>מכין הרים בכחו נאזר בגבורה׃</li>
      <li>משביח שאון ימים שאון גליהם והמון לאמים׃</li>
      <li>וייראו ישבי קצות מאותתיך מוצאי בקר וערב תרנין׃</li>
      <li>פקדת הארץ ותשקקה רבת תעשרנה פלג אלהים מלא מים תכין דגנם כי כן תכינה׃</li>
      <li>תלמיה רוה נחת גדודיה ברביבים תמגגנה צמחה תברך׃</li>
      <li>עטרת שנת טובתך ומעגליך ירעפון דשן׃</li>
      <li>ירעפו נאות מדבר וגיל גבעות תחגרנה׃</li>
      <li>לבשו כרים הצאן ועמקים יעטפו בר יתרועעו אף ישירו׃</li>
    </ol>
  </li>
  <li>
    <ol>
      <li>למנצח שיר מזמור הריעו לאלהים כל הארץ׃</li>
      <li>זמרו כבוד שמו שימו כבוד תהלתו׃</li>
      <li>אמרו לאלהים מה נורא מעשיך ברב עזך יכחשו לך איביך׃</li>
      <li>כל הארץ ישתחוו לך ויזמרו לך יזמרו שמך סלה׃</li>
      <li>לכו וראו מפעלות אלהים נורא עלילה על בני אדם׃</li>
      <li>הפך ים ליבשה בנהר יעברו ברגל שם נשמחה בו׃</li>
      <li>משל בגבורתו עולם עיניו בגוים תצפינה הסוררים אל ירימו למו סלה׃</li>
      <li>ברכו עמים אלהינו והשמיעו קול תהלתו׃</li>
      <li>השם נפשנו בחיים ולא נתן למוט רגלנו׃</li>
      <li>כי בחנתנו אלהים צרפתנו כצרף כסף׃</li>
      <li>הבאתנו במצודה שמת מועקה במתנינו׃</li>
      <li>הרכבת אנוש לראשנו באנו באש ובמים ותוציאנו לרויה׃</li>
      <li>אבוא ביתך בעולות אשלם לך נדרי׃</li>
      <li>אשר פצו שפתי ודבר פי בצר לי׃</li>
      <li>עלות מחים אעלה לך עם קטרת אילים אעשה בקר עם עתודים סלה׃</li>
      <li>לכו שמעו ואספרה כל יראי אלהים אשר עשה לנפשי׃</li>
      <li>אליו פי קראתי ורומם תחת לשוני׃</li>
      <li>און אם ראיתי בלבי לא ישמע אדני׃</li>
      <li>אכן שמע אלהים הקשיב בקול תפלתי׃</li>
      <li>ברוך אלהים אשר לא הסיר תפלתי וחסדו מאתי׃</li>
    </ol>
  </li>
  <li>
    <ol>
      <li>למנצח בנגינת מזמור שיר אלהים יחננו ויברכנו יאר פניו אתנו סלה׃</li>
      <li>לדעת בארץ דרכך בכל גוים ישועתך׃</li>
      <li>יודוך עמים אלהים יודוך עמים כלם׃</li>
      <li>ישמחו וירננו לאמים כי תשפט עמים מישור ולאמים בארץ תנחם סלה׃</li>
      <li>יודוך עמים אלהים יודוך עמים כלם׃</li>
      <li>ארץ נתנה יבולה יברכנו אלהים אלהינו׃</li>
      <li>יברכנו אלהים וייראו אתו כל אפסי ארץ׃</li>
    </ol>
  </li>
  <li>
    <ol>
      <li>למנצח לדוד מזמור שיר יקום אלהים יפוצו אויביו וינוסו משנאיו מפניו׃</li>
      <li>כהנדף עשן תנדף כהמס דונג מפני אש יאבדו רשעים מפני אלהים׃</li>
      <li>וצדיקים ישמחו יעלצו לפני אלהים וישישו בשמחה׃</li>
      <li>שירו לאלהים זמרו שמו סלו לרכב בערבות ביה שמו ועלזו לפניו׃</li>
      <li>אבי יתומים ודין אלמנות אלהים במעון קדשו׃</li>
      <li>אלהים מושיב יחידים ביתה מוציא אסירים בכושרות אך סוררים שכנו צחיחה׃</li>
      <li>אלהים בצאתך לפני עמך בצעדך בישימון סלה׃</li>
      <li>ארץ רעשה אף שמים נטפו מפני אלהים זה סיני מפני אלהים אלהי ישראל׃</li>
      <li>גשם נדבות תניף אלהים נחלתך ונלאה אתה כוננתה׃</li>
      <li>חיתך ישבו בה תכין בטובתך לעני אלהים׃</li>
      <li>אדני יתן אמר המבשרות צבא רב׃</li>
      <li>מלכי צבאות ידדון ידדון ונות בית תחלק שלל׃</li>
      <li>אם תשכבון בין שפתים כנפי יונה נחפה בכסף ואברותיה בירקרק חרוץ׃</li>
      <li>בפרש שדי מלכים בה תשלג בצלמון׃</li>
      <li>הר אלהים הר בשן הר גבננים הר בשן׃</li>
      <li>למה תרצדון הרים גבננים ההר חמד אלהים לשבתו אף יהוה ישכן לנצח׃</li>
      <li>רכב אלהים רבתים אלפי שנאן אדני בם סיני בקדש׃</li>
      <li>עלית למרום שבית שבי לקחת מתנות באדם ואף סוררים לשכן יה אלהים׃</li>
      <li>ברוך אדני יום יום יעמס לנו האל ישועתנו סלה׃</li>
      <li>האל לנו אל למושעות וליהוה אדני למות תוצאות׃</li>
      <li>אך אלהים ימחץ ראש איביו קדקד שער מתהלך באשמיו׃</li>
      <li>אמר אדני מבשן אשיב אשיב ממצלות ים׃</li>
      <li>למען תמחץ רגלך בדם לשון כלביך מאיבים מנהו׃</li>
      <li>ראו הליכותיך אלהים הליכות אלי מלכי בקדש׃</li>
      <li>קדמו שרים אחר נגנים בתוך עלמות תופפות׃</li>
      <li>במקהלות ברכו אלהים יהוה ממקור ישראל׃</li>
      <li>שם בנימן צעיר רדם שרי יהודה רגמתם שרי זבלון שרי נפתלי׃</li>
      <li>צוה אלהיך עזך עוזה אלהים זו פעלת לנו׃</li>
      <li>מהיכלך על ירושלם לך יובילו מלכים שי׃</li>
      <li>גער חית קנה עדת אבירים בעגלי עמים מתרפס ברצי כסף בזר עמים קרבות יחפצו׃</li>
      <li>יאתיו חשמנים מני מצרים כוש תריץ ידיו לאלהים׃</li>
      <li>ממלכות הארץ שירו לאלהים זמרו אדני סלה׃</li>
      <li>לרכב בשמי שמי קדם הן יתן בקולו קול עז׃</li>
      <li>תנו עז לאלהים על ישראל גאותו ועזו בשחקים׃</li>
      <li>נורא אלהים ממקדשיך אל ישראל הוא נתן עז ותעצמות לעם ברוך אלהים׃</li>
    </ol>
  </li>
  <li>
    <ol>
      <li>למנצח על שושנים לדוד הושיעני אלהים כי באו מים עד נפש׃</li>
      <li>טבעתי ביון מצולה ואין מעמד באתי במעמקי מים ושבלת שטפתני׃</li>
      <li>יגעתי בקראי נחר גרוני כלו עיני מיחל לאלהי׃</li>
      <li>רבו משערות ראשי שנאי חנם עצמו מצמיתי איבי שקר אשר לא גזלתי אז אשיב׃</li>
      <li>אלהים אתה ידעת לאולתי ואשמותי ממך לא נכחדו׃</li>
      <li>אל יבשו בי קויך אדני יהוה צבאות אל יכלמו בי מבקשיך אלהי ישראל׃</li>
      <li>כי עליך נשאתי חרפה כסתה כלמה פני׃</li>
      <li>מוזר הייתי לאחי ונכרי לבני אמי׃</li>
      <li>כי קנאת ביתך אכלתני וחרפות חורפיך נפלו עלי׃</li>
      <li>ואבכה בצום נפשי ותהי לחרפות לי׃</li>
      <li>ואתנה לבושי שק ואהי להם למשל׃</li>
      <li>ישיחו בי ישבי שער ונגינות שותי שכר׃</li>
      <li>ואני תפלתי לך יהוה עת רצון אלהים ברב חסדך ענני באמת ישעך׃</li>
      <li>הצילני מטיט ואל אטבעה אנצלה משנאי וממעמקי מים׃</li>
      <li>אל תשטפני שבלת מים ואל תבלעני מצולה ואל תאטר עלי באר פיה׃</li>
      <li>ענני יהוה כי טוב חסדך כרב רחמיך פנה אלי׃</li>
      <li>ואל תסתר פניך מעבדך כי צר לי מהר ענני׃</li>
      <li>קרבה אל נפשי גאלה למען איבי פדני׃</li>
      <li>אתה ידעת חרפתי ובשתי וכלמתי נגדך כל צוררי׃</li>
      <li>חרפה שברה לבי ואנושה ואקוה לנוד ואין ולמנחמים ולא מצאתי׃</li>
      <li>ויתנו בברותי ראש ולצמאי ישקוני חמץ׃</li>
      <li>יהי שלחנם לפניהם לפח ולשלומים למוקש׃</li>
      <li>תחשכנה עיניהם מראות ומתניהם תמיד המעד׃</li>
      <li>שפך עליהם זעמך וחרון אפך ישיגם׃</li>
      <li>תהי טירתם נשמה באהליהם אל יהי ישב׃</li>
      <li>כי אתה אשר הכית רדפו ואל מכאוב חלליך יספרו׃</li>
      <li>תנה עון על עונם ואל יבאו בצדקתך׃</li>
      <li>ימחו מספר חיים ועם צדיקים אל יכתבו׃</li>
      <li>ואני עני וכואב ישועתך אלהים תשגבני׃</li>
      <li>אהללה שם אלהים בשיר ואגדלנו בתודה׃</li>
      <li>ותיטב ליהוה משור פר מקרן מפריס׃</li>
      <li>ראו ענוים ישמחו דרשי אלהים ויחי לבבכם׃</li>
      <li>כי שמע אל אביונים יהוה ואת אסיריו לא בזה׃</li>
      <li>יהללוהו שמים וארץ ימים וכל רמש בם׃</li>
      <li>כי אלהים יושיע ציון ויבנה ערי יהודה וישבו שם וירשוה׃</li>
      <li>וזרע עבדיו ינחלוה ואהבי שמו ישכנו בה׃</li>
    </ol>
  </li>
  <li>
    <ol>
      <li>למנצח לדוד להזכיר אלהים להצילני יהוה לעזרתי חושה׃</li>
      <li>יבשו ויחפרו מבקשי נפשי יסגו אחור ויכלמו חפצי רעתי׃</li>
      <li>ישובו על עקב בשתם האמרים האח האח׃</li>
      <li>ישישו וישמחו בך כל מבקשיך ויאמרו תמיד יגדל אלהים אהבי ישועתך׃</li>
      <li>ואני עני ואביון אלהים חושה לי עזרי ומפלטי אתה יהוה אל תאחר׃</li>
    </ol>
  </li>
  <li>
    <ol>
      <li>בך יהוה חסיתי אל אבושה לעולם׃</li>
      <li>בצדקתך תצילני ותפלטני הטה אלי אזנך והושיעני׃</li>
      <li>היה לי לצור מעון לבוא תמיד צוית להושיעני כי סלעי ומצודתי אתה׃</li>
      <li>אלהי פלטני מיד רשע מכף מעול וחומץ׃</li>
      <li>כי אתה תקותי אדני יהוה מבטחי מנעורי׃</li>
      <li>עליך נסמכתי מבטן ממעי אמי אתה גוזי בך תהלתי תמיד׃</li>
      <li>כמופת הייתי לרבים ואתה מחסי עז׃</li>
      <li>ימלא פי תהלתך כל היום תפארתך׃</li>
      <li>אל תשליכני לעת זקנה ככלות כחי אל תעזבני׃</li>
      <li>כי אמרו אויבי לי ושמרי נפשי נועצו יחדו׃</li>
      <li>לאמר אלהים עזבו רדפו ותפשוהו כי אין מציל׃</li>
      <li>אלהים אל תרחק ממני אלהי לעזרתי חישה׃</li>
      <li>יבשו יכלו שטני נפשי יעטו חרפה וכלמה מבקשי רעתי׃</li>
      <li>ואני תמיד איחל והוספתי על כל תהלתך׃</li>
      <li>פי יספר צדקתך כל היום תשועתך כי לא ידעתי ספרות׃</li>
      <li>אבוא בגברות אדני יהוה אזכיר צדקתך לבדך׃</li>
      <li>אלהים למדתני מנעורי ועד הנה אגיד נפלאותיך׃</li>
      <li>וגם עד זקנה ושיבה אלהים אל תעזבני עד אגיד זרועך לדור לכל יבוא גבורתך׃</li>
      <li>וצדקתך אלהים עד מרום אשר עשית גדלות אלהים מי כמוך׃</li>
      <li>אשר הראיתנו צרות רבות ורעות תשוב תחיינו ומתהמות הארץ תשוב תעלני׃</li>
      <li>תרב גדלתי ותסב תנחמני׃</li>
      <li>גם אני אודך בכלי נבל אמתך אלהי אזמרה לך בכנור קדוש ישראל׃</li>
      <li>תרננה שפתי כי אזמרה לך ונפשי אשר פדית׃</li>
      <li>גם לשוני כל היום תהגה צדקתך כי בשו כי חפרו מבקשי רעתי׃</li>
    </ol>
  </li>
  <li>
    <ol>
      <li>לשלמה אלהים משפטיך למלך תן וצדקתך לבן מלך׃</li>
      <li>ידין עמך בצדק וענייך במשפט׃</li>
      <li>ישאו הרים שלום לעם וגבעות בצדקה׃</li>
      <li>ישפט עניי עם יושיע לבני אביון וידכא עושק׃</li>
      <li>ייראוך עם שמש ולפני ירח דור דורים׃</li>
      <li>ירד כמטר על גז כרביבים זרזיף ארץ׃</li>
      <li>יפרח בימיו צדיק ורב שלום עד בלי ירח׃</li>
      <li>וירד מים עד ים ומנהר עד אפסי ארץ׃</li>
      <li>לפניו יכרעו ציים ואיביו עפר ילחכו׃</li>
      <li>מלכי תרשיש ואיים מנחה ישיבו מלכי שבא וסבא אשכר יקריבו׃</li>
      <li>וישתחוו לו כל מלכים כל גוים יעבדוהו׃</li>
      <li>כי יציל אביון משוע ועני ואין עזר לו׃</li>
      <li>יחס על דל ואביון ונפשות אביונים יושיע׃</li>
      <li>מתוך ומחמס יגאל נפשם וייקר דמם בעיניו׃</li>
      <li>ויחי ויתן לו מזהב שבא ויתפלל בעדו תמיד כל היום יברכנהו׃</li>
      <li>יהי פסת בר בארץ בראש הרים ירעש כלבנון פריו ויציצו מעיר כעשב הארץ׃</li>
      <li>יהי שמו לעולם לפני שמש ינין שמו ויתברכו בו כל גוים יאשרוהו׃</li>
      <li>ברוך יהוה אלהים אלהי ישראל עשה נפלאות לבדו׃</li>
      <li>וברוך שם כבודו לעולם וימלא כבודו את כל הארץ אמן ואמן׃</li>
      <li>כלו תפלות דוד בן ישי׃</li>
    </ol>
  </li>
  <li>
    <ol>
      <li>מזמור לאסף אך טוב לישראל אלהים לברי לבב׃</li>
      <li>ואני כמעט נטוי רגלי כאין שפכה אשרי׃</li>
      <li>כי קנאתי בהוללים שלום רשעים אראה׃</li>
      <li>כי אין חרצבות למותם ובריא אולם׃</li>
      <li>בעמל אנוש אינמו ועם אדם לא ינגעו׃</li>
      <li>לכן ענקתמו גאוה יעטף שית חמס למו׃</li>
      <li>יצא מחלב עינמו עברו משכיות לבב׃</li>
      <li>ימיקו וידברו ברע עשק ממרום ידברו׃</li>
      <li>שתו בשמים פיהם ולשונם תהלך בארץ׃</li>
      <li>לכן ישיב עמו הלם ומי מלא ימצו למו׃</li>
      <li>ואמרו איכה ידע אל ויש דעה בעליון׃</li>
      <li>הנה אלה רשעים ושלוי עולם השגו חיל׃</li>
      <li>אך ריק זכיתי לבבי וארחץ בנקיון כפי׃</li>
      <li>ואהי נגוע כל היום ותוכחתי לבקרים׃</li>
      <li>אם אמרתי אספרה כמו הנה דור בניך בגדתי׃</li>
      <li>ואחשבה לדעת זאת עמל היא בעיני׃</li>
      <li>עד אבוא אל מקדשי אל אבינה לאחריתם׃</li>
      <li>אך בחלקות תשית למו הפלתם למשואות׃</li>
      <li>איך היו לשמה כרגע ספו תמו מן בלהות׃</li>
      <li>כחלום מהקיץ אדני בעיר צלמם תבזה׃</li>
      <li>כי יתחמץ לבבי וכליותי אשתונן׃</li>
      <li>ואני בער ולא אדע בהמות הייתי עמך׃</li>
      <li>ואני תמיד עמך אחזת ביד ימיני׃</li>
      <li>בעצתך תנחני ואחר כבוד תקחני׃</li>
      <li>מי לי בשמים ועמך לא חפצתי בארץ׃</li>
      <li>כלה שארי ולבבי צור לבבי וחלקי אלהים לעולם׃</li>
      <li>כי הנה רחקיך יאבדו הצמתה כל זונה ממך׃</li>
      <li>ואני קרבת אלהים לי טוב שתי באדני יהוה מחסי לספר כל מלאכותיך׃</li>
    </ol>
  </li>
  <li>
    <ol>
      <li>משכיל לאסף למה אלהים זנחת לנצח יעשן אפך בצאן מרעיתך׃</li>
      <li>זכר עדתך קנית קדם גאלת שבט נחלתך הר ציון זה שכנת בו׃</li>
      <li>הרימה פעמיך למשאות נצח כל הרע אויב בקדש׃</li>
      <li>שאגו צרריך בקרב מועדך שמו אותתם אתות׃</li>
      <li>יודע כמביא למעלה בסבך עץ קרדמות׃</li>
      <li>ועת פתוחיה יחד בכשיל וכילפת יהלמון׃</li>
      <li>שלחו באש מקדשך לארץ חללו משכן שמך׃</li>
      <li>אמרו בלבם נינם יחד שרפו כל מועדי אל בארץ׃</li>
      <li>אותתינו לא ראינו אין עוד נביא ולא אתנו ידע עד מה׃</li>
      <li>עד מתי אלהים יחרף צר ינאץ אויב שמך לנצח׃</li>
      <li>למה תשיב ידך וימינך מקרב חוקך כלה׃</li>
      <li>ואלהים מלכי מקדם פעל ישועות בקרב הארץ׃</li>
      <li>אתה פוררת בעזך ים שברת ראשי תנינים על המים׃</li>
      <li>אתה רצצת ראשי לויתן תתננו מאכל לעם לציים׃</li>
      <li>אתה בקעת מעין ונחל אתה הובשת נהרות איתן׃</li>
      <li>לך יום אף לך לילה אתה הכינות מאור ושמש׃</li>
      <li>אתה הצבת כל גבולות ארץ קיץ וחרף אתה יצרתם׃</li>
      <li>זכר זאת אויב חרף יהוה ועם נבל נאצו שמך׃</li>
      <li>אל תתן לחית נפש תורך חית ענייך אל תשכח לנצח׃</li>
      <li>הבט לברית כי מלאו מחשכי ארץ נאות חמס׃</li>
      <li>אל ישב דך נכלם עני ואביון יהללו שמך׃</li>
      <li>קומה אלהים ריבה ריבך זכר חרפתך מני נבל כל היום׃</li>
      <li>אל תשכח קול צרריך שאון קמיך עלה תמיד׃</li>
    </ol>
  </li>
  <li>
    <ol>
      <li>למנצח אל תשחת מזמור לאסף שיר הודינו לך אלהים הודינו וקרוב שמך ספרו נפלאותיך׃</li>
      <li>כי אקח מועד אני מישרים אשפט׃</li>
      <li>נמגים ארץ וכל ישביה אנכי תכנתי עמודיה סלה׃</li>
      <li>אמרתי להוללים אל תהלו ולרשעים אל תרימו קרן׃</li>
      <li>אל תרימו למרום קרנכם תדברו בצואר עתק׃</li>
      <li>כי לא ממוצא וממערב ולא ממדבר הרים׃</li>
      <li>כי אלהים שפט זה ישפיל וזה ירים׃</li>
      <li>כי כוס ביד יהוה ויין חמר מלא מסך ויגר מזה אך שמריה ימצו ישתו כל רשעי ארץ׃</li>
      <li>ואני אגיד לעלם אזמרה לאלהי יעקב׃</li>
      <li>וכל קרני רשעים אגדע תרוממנה קרנות צדיק׃</li>
    </ol>
  </li>
  <li>
    <ol>
      <li>למנצח בנגינת מזמור לאסף שיר נודע ביהודה אלהים בישראל גדול שמו׃</li>
      <li>ויהי בשלם סכו ומעונתו בציון׃</li>
      <li>שמה שבר רשפי קשת מגן וחרב ומלחמה סלה׃</li>
      <li>נאור אתה אדיר מהררי טרף׃</li>
      <li>אשתוללו אבירי לב נמו שנתם ולא מצאו כל אנשי חיל ידיהם׃</li>
      <li>מגערתך אלהי יעקב נרדם ורכב וסוס׃</li>
      <li>אתה נורא אתה ומי יעמד לפניך מאז אפך׃</li>
      <li>משמים השמעת דין ארץ יראה ושקטה׃</li>
      <li>בקום למשפט אלהים להושיע כל ענוי ארץ סלה׃</li>
      <li>כי חמת אדם תודך שארית חמת תחגר׃</li>
      <li>נדרו ושלמו ליהוה אלהיכם כל סביביו יובילו שי למורא׃</li>
      <li>יבצר רוח נגידים נורא למלכי ארץ׃</li>
    </ol>
  </li>
  <li>
    <ol>
      <li>למנצח על ידיתון לאסף מזמור קולי אל אלהים ואצעקה קולי אל אלהים והאזין אלי׃</li>
      <li>ביום צרתי אדני דרשתי ידי לילה נגרה ולא תפוג מאנה הנחם נפשי׃</li>
      <li>אזכרה אלהים ואהמיה אשיחה ותתעטף רוחי סלה׃</li>
      <li>אחזת שמרות עיני נפעמתי ולא אדבר׃</li>
      <li>חשבתי ימים מקדם שנות עולמים׃</li>
      <li>אזכרה נגינתי בלילה עם לבבי אשיחה ויחפש רוחי׃</li>
      <li>הלעולמים יזנח אדני ולא יסיף לרצות עוד׃</li>
      <li>האפס לנצח חסדו גמר אמר לדר ודר׃</li>
      <li>השכח חנות אל אם קפץ באף רחמיו סלה׃</li>
      <li>ואמר חלותי היא שנות ימין עליון׃</li>
      <li>אזכיר מעללי יה כי אזכרה מקדם פלאך׃</li>
      <li>והגיתי בכל פעלך ובעלילותיך אשיחה׃</li>
      <li>אלהים בקדש דרכך מי אל גדול כאלהים׃</li>
      <li>אתה האל עשה פלא הודעת בעמים עזך׃</li>
      <li>גאלת בזרוע עמך בני יעקב ויוסף סלה׃</li>
      <li>ראוך מים אלהים ראוך מים יחילו אף ירגזו תהמות׃</li>
      <li>זרמו מים עבות קול נתנו שחקים אף חצציך יתהלכו׃</li>
      <li>קול רעמך בגלגל האירו ברקים תבל רגזה ותרעש הארץ׃</li>
      <li>בים דרכך ושביליך במים רבים ועקבותיך לא נדעו׃</li>
      <li>נחית כצאן עמך ביד משה ואהרן׃</li>
    </ol>
  </li>
  <li>
    <ol>
      <li>משכיל לאסף האזינה עמי תורתי הטו אזנכם לאמרי פי׃</li>
      <li>אפתחה במשל פי אביעה חידות מני קדם׃</li>
      <li>אשר שמענו ונדעם ואבותינו ספרו לנו׃</li>
      <li>לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה׃</li>
      <li>ויקם עדות ביעקב ותורה שם בישראל אשר צוה את אבותינו להודיעם לבניהם׃</li>
      <li>למען ידעו דור אחרון בנים יולדו יקמו ויספרו לבניהם׃</li>
      <li>וישימו באלהים כסלם ולא ישכחו מעללי אל ומצותיו ינצרו׃</li>
      <li>ולא יהיו כאבותם דור סורר ומרה דור לא הכין לבו ולא נאמנה את אל רוחו׃</li>
      <li>בני אפרים נושקי רומי קשת הפכו ביום קרב׃</li>
      <li>לא שמרו ברית אלהים ובתורתו מאנו ללכת׃</li>
      <li>וישכחו עלילותיו ונפלאותיו אשר הראם׃</li>
      <li>נגד אבותם עשה פלא בארץ מצרים שדה צען׃</li>
      <li>בקע ים ויעבירם ויצב מים כמו נד׃</li>
      <li>וינחם בענן יומם וכל הלילה באור אש׃</li>
      <li>יבקע צרים במדבר וישק כתהמות רבה׃</li>
      <li>ויוצא נוזלים מסלע ויורד כנהרות מים׃</li>
      <li>ויוסיפו עוד לחטא לו למרות עליון בציה׃</li>
      <li>וינסו אל בלבבם לשאל אכל לנפשם׃</li>
      <li>וידברו באלהים אמרו היוכל אל לערך שלחן במדבר׃</li>
      <li>הן הכה צור ויזובו מים ונחלים ישטפו הגם לחם יוכל תת אם יכין שאר לעמו׃</li>
      <li>לכן שמע יהוה ויתעבר ואש נשקה ביעקב וגם אף עלה בישראל׃</li>
      <li>כי לא האמינו באלהים ולא בטחו בישועתו׃</li>
      <li>ויצו שחקים ממעל ודלתי שמים פתח׃</li>
      <li>וימטר עליהם מן לאכל ודגן שמים נתן למו׃</li>
      <li>לחם אבירים אכל איש צידה שלח להם לשבע׃</li>
      <li>יסע קדים בשמים וינהג בעזו תימן׃</li>
      <li>וימטר עליהם כעפר שאר וכחול ימים עוף כנף׃</li>
      <li>ויפל בקרב מחנהו סביב למשכנתיו׃</li>
      <li>ויאכלו וישבעו מאד ותאותם יבא להם׃</li>
      <li>לא זרו מתאותם עוד אכלם בפיהם׃</li>
      <li>ואף אלהים עלה בהם ויהרג במשמניהם ובחורי ישראל הכריע׃</li>
      <li>בכל זאת חטאו עוד ולא האמינו בנפלאותיו׃</li>
      <li>ויכל בהבל ימיהם ושנותם בבהלה׃</li>
      <li>אם הרגם ודרשוהו ושבו ושחרו אל׃</li>
      <li>ויזכרו כי אלהים צורם ואל עליון גאלם׃</li>
      <li>ויפתוהו בפיהם ובלשונם יכזבו לו׃</li>
      <li>ולבם לא נכון עמו ולא נאמנו בבריתו׃</li>
      <li>והוא רחום יכפר עון ולא ישחית והרבה להשיב אפו ולא יעיר כל חמתו׃</li>
      <li>ויזכר כי בשר המה רוח הולך ולא ישוב׃</li>
      <li>כמה ימרוהו במדבר יעציבוהו בישימון׃</li>
      <li>וישובו וינסו אל וקדוש ישראל התוו׃</li>
      <li>לא זכרו את ידו יום אשר פדם מני צר׃</li>
      <li>אשר שם במצרים אתותיו ומופתיו בשדה צען׃</li>
      <li>ויהפך לדם יאריהם ונזליהם בל ישתיון׃</li>
      <li>ישלח בהם ערב ויאכלם וצפרדע ותשחיתם׃</li>
      <li>ויתן לחסיל יבולם ויגיעם לארבה׃</li>
      <li>יהרג בברד גפנם ושקמותם בחנמל׃</li>
      <li>ויסגר לברד בעירם ומקניהם לרשפים׃</li>
      <li>ישלח בם חרון אפו עברה וזעם וצרה משלחת מלאכי רעים׃</li>
      <li>יפלס נתיב לאפו לא חשך ממות נפשם וחיתם לדבר הסגיר׃</li>
      <li>ויך כל בכור במצרים ראשית אונים באהלי חם׃</li>
      <li>ויסע כצאן עמו וינהגם כעדר במדבר׃</li>
      <li>וינחם לבטח ולא פחדו ואת אויביהם כסה הים׃</li>
      <li>ויביאם אל גבול קדשו הר זה קנתה ימינו׃</li>
      <li>ויגרש מפניהם גוים ויפילם בחבל נחלה וישכן באהליהם שבטי ישראל׃</li>
      <li>וינסו וימרו את אלהים עליון ועדותיו לא שמרו׃</li>
      <li>ויסגו ויבגדו כאבותם נהפכו כקשת רמיה׃</li>
      <li>ויכעיסוהו בבמותם ובפסיליהם יקניאוהו׃</li>
      <li>שמע אלהים ויתעבר וימאס מאד בישראל׃</li>
      <li>ויטש משכן שלו אהל שכן באדם׃</li>
      <li>ויתן לשבי עזו ותפארתו ביד צר׃</li>
      <li>ויסגר לחרב עמו ובנחלתו התעבר׃</li>
      <li>בחוריו אכלה אש ובתולתיו לא הוללו׃</li>
      <li>כהניו בחרב נפלו ואלמנתיו לא תבכינה׃</li>
      <li>ויקץ כישן אדני כגבור מתרונן מיין׃</li>
      <li>ויך צריו אחור חרפת עולם נתן למו׃</li>
      <li>וימאס באהל יוסף ובשבט אפרים לא בחר׃</li>
      <li>ויבחר את שבט יהודה את הר ציון אשר אהב׃</li>
      <li>ויבן כמו רמים מקדשו כארץ יסדה לעולם׃</li>
      <li>ויבחר בדוד עבדו ויקחהו ממכלאת צאן׃</li>
      <li>מאחר עלות הביאו לרעות ביעקב עמו ובישראל נחלתו׃</li>
      <li>וירעם כתם לבבו ובתבונות כפיו ינחם׃</li>
    </ol>
  </li>
  <li>
    <ol>
      <li>מזמור לאסף אלהים באו גוים בנחלתך טמאו את היכל קדשך שמו את ירושלם לעיים׃</li>
      <li>נתנו את נבלת עבדיך מאכל לעוף השמים בשר חסידיך לחיתו ארץ׃</li>
      <li>שפכו דמם כמים סביבות ירושלם ואין קובר׃</li>
      <li>היינו חרפה לשכנינו לעג וקלס לסביבותינו׃</li>
      <li>עד מה יהוה תאנף לנצח תבער כמו אש קנאתך׃</li>
      <li>שפך חמתך אל הגוים אשר לא ידעוך ועל ממלכות אשר בשמך לא קראו׃</li>
      <li>כי אכל את יעקב ואת נוהו השמו׃</li>
      <li>אל תזכר לנו עונת ראשנים מהר יקדמונו רחמיך כי דלונו מאד׃</li>
      <li>עזרנו אלהי ישענו על דבר כבוד שמך והצילנו וכפר על חטאתינו למען שמך׃</li>
      <li>למה יאמרו הגוים איה אלהיהם יודע בגיים לעינינו נקמת דם עבדיך השפוך׃</li>
      <li>תבוא לפניך אנקת אסיר כגדל זרועך הותר בני תמותה׃</li>
      <li>והשב לשכנינו שבעתים אל חיקם חרפתם אשר חרפוך אדני׃</li>
      <li>ואנחנו עמך וצאן מרעיתך נודה לך לעולם לדר ודר נספר תהלתך׃</li>
    </ol>
  </li>
  <li>
    <ol>
      <li>למנצח אל ששנים עדות לאסף מזמור רעה ישראל האזינה נהג כצאן יוסף ישב הכרובים הופיעה׃</li>
      <li>לפני אפרים ובנימן ומנשה עוררה את גבורתך ולכה לישעתה לנו׃</li>
      <li>אלהים השיבנו והאר פניך ונושעה׃</li>
      <li>יהוה אלהים צבאות עד מתי עשנת בתפלת עמך׃</li>
      <li>האכלתם לחם דמעה ותשקמו בדמעות שליש׃</li>
      <li>תשימנו מדון לשכנינו ואיבינו ילעגו למו׃</li>
      <li>אלהים צבאות השיבנו והאר פניך ונושעה׃</li>
      <li>גפן ממצרים תסיע תגרש גוים ותטעה׃</li>
      <li>פנית לפניה ותשרש שרשיה ותמלא ארץ׃</li>
      <li>כסו הרים צלה וענפיה ארזי אל׃</li>
      <li>תשלח קצירה עד ים ואל נהר יונקותיה׃</li>
      <li>למה פרצת גדריה וארוה כל עברי דרך׃</li>
      <li>יכרסמנה חזיר מיער וזיז שדי ירענה׃</li>
      <li>אלהים צבאות שוב נא הבט משמים וראה ופקד גפן זאת׃</li>
      <li>וכנה אשר נטעה ימינך ועל בן אמצתה לך׃</li>
      <li>שרפה באש כסוחה מגערת פניך יאבדו׃</li>
      <li>תהי ידך על איש ימינך על בן אדם אמצת לך׃</li>
      <li>ולא נסוג ממך תחינו ובשמך נקרא׃</li>
      <li>יהוה אלהים צבאות השיבנו האר פניך ונושעה׃</li>
    </ol>
  </li>
  <li>
    <ol>
      <li>למנצח על הגתית לאסף הרנינו לאלהים עוזנו הריעו לאלהי יעקב׃</li>
      <li>שאו זמרה ותנו תף כנור נעים עם נבל׃</li>
      <li>תקעו בחדש שופר בכסה ליום חגנו׃</li>
      <li>כי חק לישראל הוא משפט לאלהי יעקב׃</li>
      <li>עדות ביהוסף שמו בצאתו על ארץ מצרים שפת לא ידעתי אשמע׃</li>
      <li>הסירותי מסבל שכמו כפיו מדוד תעברנה׃</li>
      <li>בצרה קראת ואחלצך אענך בסתר רעם אבחנך על מי מריבה סלה׃</li>
      <li>שמע עמי ואעידה בך ישראל אם תשמע לי׃</li>
      <li>לא יהיה בך אל זר ולא תשתחוה לאל נכר׃</li>
      <li>אנכי יהוה אלהיך המעלך מארץ מצרים הרחב פיך ואמלאהו׃</li>
      <li>ולא שמע עמי לקולי וישראל לא אבה לי׃</li>
      <li>ואשלחהו בשרירות לבם ילכו במועצותיהם׃</li>
      <li>לו עמי שמע לי ישראל בדרכי יהלכו׃</li>
      <li>כמעט אויביהם אכניע ועל צריהם אשיב ידי׃</li>
      <li>משנאי יהוה יכחשו לו ויהי עתם לעולם׃</li>
      <li>ויאכילהו מחלב חטה ומצור דבש אשביעך׃</li>
    </ol>
  </li>
  <li>
    <ol>
      <li>מזמור לאסף אלהים נצב בעדת אל בקרב אלהים ישפט׃</li>
      <li>עד מתי תשפטו עול ופני רשעים תשאו סלה׃</li>
      <li>שפטו דל ויתום עני ורש הצדיקו׃</li>
      <li>פלטו דל ואביון מיד רשעים הצילו׃</li>
      <li>לא ידעו ולא יבינו בחשכה יתהלכו ימוטו כל מוסדי ארץ׃</li>
      <li>אני אמרתי אלהים אתם ובני עליון כלכם׃</li>
      <li>אכן כאדם תמותון וכאחד השרים תפלו׃</li>
      <li>קומה אלהים שפטה הארץ כי אתה תנחל בכל הגוים׃</li>
    </ol>
  </li>
  <li>
    <ol>
      <li>שיר מזמור לאסף אלהים אל דמי לך אל תחרש ואל תשקט אל׃</li>
      <li>כי הנה אויביך יהמיון ומשנאיך נשאו ראש׃</li>
      <li>על עמך יערימו סוד ויתיעצו על צפוניך׃</li>
      <li>אמרו לכו ונכחידם מגוי ולא יזכר שם ישראל עוד׃</li>
      <li>כי נועצו לב יחדו עליך ברית יכרתו׃</li>
      <li>אהלי אדום וישמעאלים מואב והגרים׃</li>
      <li>גבל ועמון ועמלק פלשת עם ישבי צור׃</li>
      <li>גם אשור נלוה עמם היו זרוע לבני לוט סלה׃</li>
      <li>עשה להם כמדין כסיסרא כיבין בנחל קישון׃</li>
      <li>נשמדו בעין דאר היו דמן לאדמה׃</li>
      <li>שיתמו נדיבמו כערב וכזאב וכזבח וכצלמנע כל נסיכמו׃</li>
      <li>אשר אמרו נירשה לנו את נאות אלהים׃</li>
      <li>אלהי שיתמו כגלגל כקש לפני רוח׃</li>
      <li>כאש תבער יער וכלהבה תלהט הרים׃</li>
      <li>כן תרדפם בסערך ובסופתך תבהלם׃</li>
      <li>מלא פניהם קלון ויבקשו שמך יהוה׃</li>
      <li>יבשו ויבהלו עדי עד ויחפרו ויאבדו׃</li>
      <li>וידעו כי אתה שמך יהוה לבדך עליון על כל הארץ׃</li>
    </ol>
  </li>
  <li>
    <ol>
      <li>למנצח על הגתית לבני קרח מזמור מה ידידות משכנותיך יהוה צבאות׃</li>
      <li>נכספה וגם כלתה נפשי לחצרות יהוה לבי ובשרי ירננו אל אל חי׃</li>
      <li>גם צפור מצאה בית ודרור קן לה אשר שתה אפרחיה את מזבחותיך יהוה צבאות מלכי ואלהי׃</li>
      <li>אשרי יושבי ביתך עוד יהללוך סלה׃</li>
      <li>אשרי אדם עוז לו בך מסלות בלבבם׃</li>
      <li>עברי בעמק הבכא מעין ישיתוהו גם ברכות יעטה מורה׃</li>
      <li>ילכו מחיל אל חיל יראה אל אלהים בציון׃</li>
      <li>יהוה אלהים צבאות שמעה תפלתי האזינה אלהי יעקב סלה׃</li>
      <li>מגננו ראה אלהים והבט פני משיחך׃</li>
      <li>כי טוב יום בחצריך מאלף בחרתי הסתופף בבית אלהי מדור באהלי רשע׃</li>
      <li>כי שמש ומגן יהוה אלהים חן וכבוד יתן יהוה לא ימנע טוב להלכים בתמים׃</li>
      <li>יהוה צבאות אשרי אדם בטח בך׃</li>
    </ol>
  </li>
  <li>
    <ol>
      <li>למנצח לבני קרח מזמור רצית יהוה ארצך שבת שבות יעקב׃</li>
      <li>נשאת עון עמך כסית כל חטאתם סלה׃</li>
      <li>אספת כל עברתך השיבות מחרון אפך׃</li>
      <li>שובנו אלהי ישענו והפר כעסך עמנו׃</li>
      <li>הלעולם תאנף בנו תמשך אפך לדר ודר׃</li>
      <li>הלא אתה תשוב תחינו ועמך ישמחו בך׃</li>
      <li>הראנו יהוה חסדך וישעך תתן לנו׃</li>
      <li>אשמעה מה ידבר האל יהוה כי ידבר שלום אל עמו ואל חסידיו ואל ישובו לכסלה׃</li>
      <li>אך קרוב ליראיו ישעו לשכן כבוד בארצנו׃</li>
      <li>חסד ואמת נפגשו צדק ושלום נשקו׃</li>
      <li>אמת מארץ תצמח וצדק משמים נשקף׃</li>
      <li>גם יהוה יתן הטוב וארצנו תתן יבולה׃</li>
      <li>צדק לפניו יהלך וישם לדרך פעמיו׃</li>
    </ol>
  </li>
  <li>
    <ol>
      <li>תפלה לדוד הטה יהוה אזנך ענני כי עני ואביון אני׃</li>
      <li>שמרה נפשי כי חסיד אני הושע עבדך אתה אלהי הבוטח אליך׃</li>
      <li>חנני אדני כי אליך אקרא כל היום׃</li>
      <li>שמח נפש עבדך כי אליך אדני נפשי אשא׃</li>
      <li>כי אתה אדני טוב וסלח ורב חסד לכל קראיך׃</li>
      <li>האזינה יהוה תפלתי והקשיבה בקול תחנונותי׃</li>
      <li>ביום צרתי אקראך כי תענני׃</li>
      <li>אין כמוך באלהים אדני ואין כמעשיך׃</li>
      <li>כל גוים אשר עשית יבואו וישתחוו לפניך אדני ויכבדו לשמך׃</li>
      <li>כי גדול אתה ועשה נפלאות אתה אלהים לבדך׃</li>
      <li>הורני יהוה דרכך אהלך באמתך יחד לבבי ליראה שמך׃</li>
      <li>אודך אדני אלהי בכל לבבי ואכבדה שמך לעולם׃</li>
      <li>כי חסדך גדול עלי והצלת נפשי משאול תחתיה׃</li>
      <li>אלהים זדים קמו עלי ועדת עריצים בקשו נפשי ולא שמוך לנגדם׃</li>
      <li>ואתה אדני אל רחום וחנון ארך אפים ורב חסד ואמת׃</li>
      <li>פנה אלי וחנני תנה עזך לעבדך והושיעה לבן אמתך׃</li>
      <li>עשה עמי אות לטובה ויראו שנאי ויבשו כי אתה יהוה עזרתני ונחמתני׃</li>
    </ol>
  </li>
  <li>
    <ol>
      <li>לבני קרח מזמור שיר יסודתו בהררי קדש׃</li>
      <li>אהב יהוה שערי ציון מכל משכנות יעקב׃</li>
      <li>נכבדות מדבר בך עיר האלהים סלה׃</li>
      <li>אזכיר רהב ובבל לידעי הנה פלשת וצור עם כוש זה ילד שם׃</li>
      <li>ולציון יאמר איש ואיש ילד בה והוא יכוננה עליון׃</li>
      <li>יהוה יספר בכתוב עמים זה ילד שם סלה׃</li>
      <li>ושרים כחללים כל מעיני בך׃</li>
    </ol>
  </li>
  <li>
    <ol>
      <li>שיר מזמור לבני קרח למנצח על מחלת לענות משכיל להימן האזרחי יהוה אלהי ישועתי יום צעקתי בלילה נגדך׃</li>
      <li>תבוא לפניך תפלתי הטה אזנך לרנתי׃</li>
      <li>כי שבעה ברעות נפשי וחיי לשאול הגיעו׃</li>
      <li>נחשבתי עם יורדי בור הייתי כגבר אין איל׃</li>
      <li>במתים חפשי כמו חללים שכבי קבר אשר לא זכרתם עוד והמה מידך נגזרו׃</li>
      <li>שתני בבור תחתיות במחשכים במצלות׃</li>
      <li>עלי סמכה חמתך וכל משבריך ענית סלה׃</li>
      <li>הרחקת מידעי ממני שתני תועבות למו כלא ולא אצא׃</li>
      <li>עיני דאבה מני עני קראתיך יהוה בכל יום שטחתי אליך כפי׃</li>
      <li>הלמתים תעשה פלא אם רפאים יקומו יודוך סלה׃</li>
      <li>היספר בקבר חסדך אמונתך באבדון׃</li>
      <li>היודע בחשך פלאך וצדקתך בארץ נשיה׃</li>
      <li>ואני אליך יהוה שועתי ובבקר תפלתי תקדמך׃</li>
      <li>למה יהוה תזנח נפשי תסתיר פניך ממני׃</li>
      <li>עני אני וגוע מנער נשאתי אמיך אפונה׃</li>
      <li>עלי עברו חרוניך בעותיך צמתותני׃</li>
      <li>סבוני כמים כל היום הקיפו עלי יחד׃</li>
      <li>הרחקת ממני אהב ורע מידעי מחשך׃</li>
    </ol>
  </li>
  <li>
    <ol>
      <li>משכיל לאיתן האזרחי חסדי יהוה עולם אשירה לדר ודר אודיע אמונתך בפי׃</li>
      <li>כי אמרתי עולם חסד יבנה שמים תכן אמונתך בהם׃</li>
      <li>כרתי ברית לבחירי נשבעתי לדוד עבדי׃</li>
      <li>עד עולם אכין זרעך ובניתי לדר ודור כסאך סלה׃</li>
      <li>ויודו שמים פלאך יהוה אף אמונתך בקהל קדשים׃</li>
      <li>כי מי בשחק יערך ליהוה ידמה ליהוה בבני אלים׃</li>
      <li>אל נערץ בסוד קדשים רבה ונורא על כל סביביו׃</li>
      <li>יהוה אלהי צבאות מי כמוך חסין יה ואמונתך סביבותיך׃</li>
      <li>אתה מושל בגאות הים בשוא גליו אתה תשבחם׃</li>
      <li>אתה דכאת כחלל רהב בזרוע עזך פזרת אויביך׃</li>
      <li>לך שמים אף לך ארץ תבל ומלאה אתה יסדתם׃</li>
      <li>צפון וימין אתה בראתם תבור וחרמון בשמך ירננו׃</li>
      <li>לך זרוע עם גבורה תעז ידך תרום ימינך׃</li>
      <li>צדק ומשפט מכון כסאך חסד ואמת יקדמו פניך׃</li>
      <li>אשרי העם יודעי תרועה יהוה באור פניך יהלכון׃</li>
      <li>בשמך יגילון כל היום ובצדקתך ירומו׃</li>
      <li>כי תפארת עזמו אתה וברצנך תרים קרננו׃</li>
      <li>כי ליהוה מגננו ולקדוש ישראל מלכנו׃</li>
      <li>אז דברת בחזון לחסידיך ותאמר שויתי עזר על גבור הרימותי בחור מעם׃</li>
      <li>מצאתי דוד עבדי בשמן קדשי משחתיו׃</li>
      <li>אשר ידי תכון עמו אף זרועי תאמצנו׃</li>
      <li>לא ישא אויב בו ובן עולה לא יעננו׃</li>
      <li>וכתותי מפניו צריו ומשנאיו אגוף׃</li>
      <li>ואמונתי וחסדי עמו ובשמי תרום קרנו׃</li>
      <li>ושמתי בים ידו ובנהרות ימינו׃</li>
      <li>הוא יקראני אבי אתה אלי וצור ישועתי׃</li>
      <li>אף אני בכור אתנהו עליון למלכי ארץ׃</li>
      <li>לעולם אשמור לו חסדי ובריתי נאמנת לו׃</li>
      <li>ושמתי לעד זרעו וכסאו כימי שמים׃</li>
      <li>אם יעזבו בניו תורתי ובמשפטי לא ילכון׃</li>
      <li>אם חקתי יחללו ומצותי לא ישמרו׃</li>
      <li>ופקדתי בשבט פשעם ובנגעים עונם׃</li>
      <li>וחסדי לא אפיר מעמו ולא אשקר באמונתי׃</li>
      <li>לא אחלל בריתי ומוצא שפתי לא אשנה׃</li>
      <li>אחת נשבעתי בקדשי אם לדוד אכזב׃</li>
      <li>זרעו לעולם יהיה וכסאו כשמש נגדי׃</li>
      <li>כירח יכון עולם ועד בשחק נאמן סלה׃</li>
      <li>ואתה זנחת ותמאס התעברת עם משיחך׃</li>
      <li>נארתה ברית עבדך חללת לארץ נזרו׃</li>
      <li>פרצת כל גדרתיו שמת מבצריו מחתה׃</li>
      <li>שסהו כל עברי דרך היה חרפה לשכניו׃</li>
      <li>הרימות ימין צריו השמחת כל אויביו׃</li>
      <li>אף תשיב צור חרבו ולא הקימתו במלחמה׃</li>
      <li>השבת מטהרו וכסאו לארץ מגרתה׃</li>
      <li>הקצרת ימי עלומיו העטית עליו בושה סלה׃</li>
      <li>עד מה יהוה תסתר לנצח תבער כמו אש חמתך׃</li>
      <li>זכר אני מה חלד על מה שוא בראת כל בני אדם׃</li>
      <li>מי גבר יחיה ולא יראה מות ימלט נפשו מיד שאול סלה׃</li>
      <li>איה חסדיך הראשנים אדני נשבעת לדוד באמונתך׃</li>
      <li>זכר אדני חרפת עבדיך שאתי בחיקי כל רבים עמים׃</li>
      <li>אשר חרפו אויביך יהוה אשר חרפו עקבות משיחך׃</li>
      <li>ברוך יהוה לעולם אמן ואמן׃</li>
    </ol>
  </li>
  <li>
    <ol>
      <li>תפלה למשה איש האלהים אדני מעון אתה היית לנו בדר ודר׃</li>
      <li>בטרם הרים ילדו ותחולל ארץ ותבל ומעולם עד עולם אתה אל׃</li>
      <li>תשב אנוש עד דכא ותאמר שובו בני אדם׃</li>
      <li>כי אלף שנים בעיניך כיום אתמול כי יעבר ואשמורה בלילה׃</li>
      <li>זרמתם שנה יהיו בבקר כחציר יחלף׃</li>
      <li>בבקר יציץ וחלף לערב ימולל ויבש׃</li>
      <li>כי כלינו באפך ובחמתך נבהלנו׃</li>
      <li>שת עונתינו לנגדך עלמנו למאור פניך׃</li>
      <li>כי כל ימינו פנו בעברתך כלינו שנינו כמו הגה׃</li>
      <li>ימי שנותינו בהם שבעים שנה ואם בגבורת שמונים שנה ורהבם עמל ואון כי גז חיש ונעפה׃</li>
      <li>מי יודע עז אפך וכיראתך עברתך׃</li>
      <li>למנות ימינו כן הודע ונבא לבב חכמה׃</li>
      <li>שובה יהוה עד מתי והנחם על עבדיך׃</li>
      <li>שבענו בבקר חסדך ונרננה ונשמחה בכל ימינו׃</li>
      <li>שמחנו כימות עניתנו שנות ראינו רעה׃</li>
      <li>יראה אל עבדיך פעלך והדרך על בניהם׃</li>
      <li>ויהי נעם אדני אלהינו עלינו ומעשה ידינו כוננה עלינו ומעשה ידינו כוננהו׃</li>
    </ol>
  </li>
  <li>
    <ol>
      <li>ישב בסתר עליון בצל שדי יתלונן׃</li>
      <li>אמר ליהוה מחסי ומצודתי אלהי אבטח בו׃</li>
      <li>כי הוא יצילך מפח יקוש מדבר הוות׃</li>
      <li>באברתו יסך לך ותחת כנפיו תחסה צנה וסחרה אמתו׃</li>
      <li>לא תירא מפחד לילה מחץ יעוף יומם׃</li>
      <li>מדבר באפל יהלך מקטב ישוד צהרים׃</li>
      <li>יפל מצדך אלף ורבבה מימינך אליך לא יגש׃</li>
      <li>רק בעיניך תביט ושלמת רשעים תראה׃</li>
      <li>כי אתה יהוה מחסי עליון שמת מעונך׃</li>
      <li>לא תאנה אליך רעה ונגע לא יקרב באהלך׃</li>
      <li>כי מלאכיו יצוה לך לשמרך בכל דרכיך׃</li>
      <li>על כפים ישאונך פן תגף באבן רגלך׃</li>
      <li>על שחל ופתן תדרך תרמס כפיר ותנין׃</li>
      <li>כי בי חשק ואפלטהו אשגבהו כי ידע שמי׃</li>
      <li>יקראני ואענהו עמו אנכי בצרה אחלצהו ואכבדהו׃</li>
      <li>ארך ימים אשביעהו ואראהו בישועתי׃</li>
    </ol>
  </li>
  <li>
    <ol>
      <li>מזמור שיר ליום השבת טוב להדות ליהוה ולזמר לשמך עליון׃</li>
      <li>להגיד בבקר חסדך ואמונתך בלילות׃</li>
      <li>עלי עשור ועלי נבל עלי הגיון בכנור׃</li>
      <li>כי שמחתני יהוה בפעלך במעשי ידיך ארנן׃</li>
      <li>מה גדלו מעשיך יהוה מאד עמקו מחשבתיך׃</li>
      <li>איש בער לא ידע וכסיל לא יבין את זאת׃</li>
      <li>בפרח רשעים כמו עשב ויציצו כל פעלי און להשמדם עדי עד׃</li>
      <li>ואתה מרום לעלם יהוה׃</li>
      <li>כי הנה איביך יהוה כי הנה איביך יאבדו יתפרדו כל פעלי און׃</li>
      <li>ותרם כראים קרני בלתי בשמן רענן׃</li>
      <li>ותבט עיני בשורי בקמים עלי מרעים תשמענה אזני׃</li>
      <li>צדיק כתמר יפרח כארז בלבנון ישגה׃</li>
      <li>שתולים בבית יהוה בחצרות אלהינו יפריחו׃</li>
      <li>עוד ינובון בשיבה דשנים ורעננים יהיו׃</li>
      <li>להגיד כי ישר יהוה צורי ולא עלתה בו׃</li>
    </ol>
  </li>
  <li>
    <ol>
      <li>יהוה מלך גאות לבש לבש יהוה עז התאזר אף תכון תבל בל תמוט׃</li>
      <li>נכון כסאך מאז מעולם אתה׃</li>
      <li>נשאו נהרות יהוה נשאו נהרות קולם ישאו נהרות דכים׃</li>
      <li>מקלות מים רבים אדירים משברי ים אדיר במרום יהוה׃</li>
      <li>עדתיך נאמנו מאד לביתך נאוה קדש יהוה לארך ימים׃</li>
    </ol>
  </li>
  <li>
    <ol>
      <li>אל נקמות יהוה אל נקמות הופיע׃</li>
      <li>הנשא שפט הארץ השב גמול על גאים׃</li>
      <li>עד מתי רשעים יהוה עד מתי רשעים יעלזו׃</li>
      <li>יביעו ידברו עתק יתאמרו כל פעלי און׃</li>
      <li>עמך יהוה ידכאו ונחלתך יענו׃</li>
      <li>אלמנה וגר יהרגו ויתומים ירצחו׃</li>
      <li>ויאמרו לא יראה יה ולא יבין אלהי יעקב׃</li>
      <li>בינו בערים בעם וכסילים מתי תשכילו׃</li>
      <li>הנטע אזן הלא ישמע אם יצר עין הלא יביט׃</li>
      <li>היסר גוים הלא יוכיח המלמד אדם דעת׃</li>
      <li>יהוה ידע מחשבות אדם כי המה הבל׃</li>
      <li>אשרי הגבר אשר תיסרנו יה ומתורתך תלמדנו׃</li>
      <li>להשקיט לו מימי רע עד יכרה לרשע שחת׃</li>
      <li>כי לא יטש יהוה עמו ונחלתו לא יעזב׃</li>
      <li>כי עד צדק ישוב משפט ואחריו כל ישרי לב׃</li>
      <li>מי יקום לי עם מרעים מי יתיצב לי עם פעלי און׃</li>
      <li>לולי יהוה עזרתה לי כמעט שכנה דומה נפשי׃</li>
      <li>אם אמרתי מטה רגלי חסדך יהוה יסעדני׃</li>
      <li>ברב שרעפי בקרבי תנחומיך ישעשעו נפשי׃</li>
      <li>היחברך כסא הוות יצר עמל עלי חק׃</li>
      <li>יגודו על נפש צדיק ודם נקי ירשיעו׃</li>
      <li>ויהי יהוה לי למשגב ואלהי לצור מחסי׃</li>
      <li>וישב עליהם את אונם וברעתם יצמיתם יצמיתם יהוה אלהינו׃</li>
    </ol>
  </li>
  <li>
    <ol>
      <li>לכו נרננה ליהוה נריעה לצור ישענו׃</li>
      <li>נקדמה פניו בתודה בזמרות נריע לו׃</li>
      <li>כי אל גדול יהוה ומלך גדול על כל אלהים׃</li>
      <li>אשר בידו מחקרי ארץ ותועפות הרים לו׃</li>
      <li>אשר לו הים והוא עשהו ויבשת ידיו יצרו׃</li>
      <li>באו נשתחוה ונכרעה נברכה לפני יהוה עשנו׃</li>
      <li>כי הוא אלהינו ואנחנו עם מרעיתו וצאן ידו היום אם בקלו תשמעו׃</li>
      <li>אל תקשו לבבכם כמריבה כיום מסה במדבר׃</li>
      <li>אשר נסוני אבותיכם בחנוני גם ראו פעלי׃</li>
      <li>ארבעים שנה אקוט בדור ואמר עם תעי לבב הם והם לא ידעו דרכי׃</li>
      <li>אשר נשבעתי באפי אם יבאון אל מנוחתי׃</li>
    </ol>
  </li>
  <li>
    <ol>
      <li>שירו ליהוה שיר חדש שירו ליהוה כל הארץ׃</li>
      <li>שירו ליהוה ברכו שמו בשרו מיום ליום ישועתו׃</li>
      <li>ספרו בגוים כבודו בכל העמים נפלאותיו׃</li>
      <li>כי גדול יהוה ומהלל מאד נורא הוא על כל אלהים׃</li>
      <li>כי כל אלהי העמים אלילים ויהוה שמים עשה׃</li>
      <li>הוד והדר לפניו עז ותפארת במקדשו׃</li>
      <li>הבו ליהוה משפחות עמים הבו ליהוה כבוד ועז׃</li>
      <li>הבו ליהוה כבוד שמו שאו מנחה ובאו לחצרותיו׃</li>
      <li>השתחוו ליהוה בהדרת קדש חילו מפניו כל הארץ׃</li>
      <li>אמרו בגוים יהוה מלך אף תכון תבל בל תמוט ידין עמים במישרים׃</li>
      <li>ישמחו השמים ותגל הארץ ירעם הים ומלאו׃</li>
      <li>יעלז שדי וכל אשר בו אז ירננו כל עצי יער׃</li>
      <li>לפני יהוה כי בא כי בא לשפט הארץ ישפט תבל בצדק ועמים באמונתו׃</li>
    </ol>
  </li>
  <li>
    <ol>
      <li>יהוה מלך תגל הארץ ישמחו איים רבים׃</li>
      <li>ענן וערפל סביביו צדק ומשפט מכון כסאו׃</li>
      <li>אש לפניו תלך ותלהט סביב צריו׃</li>
      <li>האירו ברקיו תבל ראתה ותחל הארץ׃</li>
      <li>הרים כדונג נמסו מלפני יהוה מלפני אדון כל הארץ׃</li>
      <li>הגידו השמים צדקו וראו כל העמים כבודו׃</li>
      <li>יבשו כל עבדי פסל המתהללים באלילים השתחוו לו כל אלהים׃</li>
      <li>שמעה ותשמח ציון ותגלנה בנות יהודה למען משפטיך יהוה׃</li>
      <li>כי אתה יהוה עליון על כל הארץ מאד נעלית על כל אלהים׃</li>
      <li>אהבי יהוה שנאו רע שמר נפשות חסידיו מיד רשעים יצילם׃</li>
      <li>אור זרע לצדיק ולישרי לב שמחה׃</li>
      <li>שמחו צדיקים ביהוה והודו לזכר קדשו׃</li>
    </ol>
  </li>
  <li>
    <ol>
      <li>מזמור שירו ליהוה שיר חדש כי נפלאות עשה הושיעה לו ימינו וזרוע קדשו׃</li>
      <li>הודיע יהוה ישועתו לעיני הגוים גלה צדקתו׃</li>
      <li>זכר חסדו ואמונתו לבית ישראל ראו כל אפסי ארץ את ישועת אלהינו׃</li>
      <li>הריעו ליהוה כל הארץ פצחו ורננו וזמרו׃</li>
      <li>זמרו ליהוה בכנור בכנור וקול זמרה׃</li>
      <li>בחצצרות וקול שופר הריעו לפני המלך יהוה׃</li>
      <li>ירעם הים ומלאו תבל וישבי בה׃</li>
      <li>נהרות ימחאו כף יחד הרים ירננו׃</li>
      <li>לפני יהוה כי בא לשפט הארץ ישפט תבל בצדק ועמים במישרים׃</li>
    </ol>
  </li>
  <li>
    <ol>
      <li>יהוה מלך ירגזו עמים ישב כרובים תנוט הארץ׃</li>
      <li>יהוה בציון גדול ורם הוא על כל העמים׃</li>
      <li>יודו שמך גדול ונורא קדוש הוא׃</li>
      <li>ועז מלך משפט אהב אתה כוננת מישרים משפט וצדקה ביעקב אתה עשית׃</li>
      <li>רוממו יהוה אלהינו והשתחוו להדם רגליו קדוש הוא׃</li>
      <li>משה ואהרן בכהניו ושמואל בקראי שמו קראים אל יהוה והוא יענם׃</li>
      <li>בעמוד ענן ידבר אליהם שמרו עדתיו וחק נתן למו׃</li>
      <li>יהוה אלהינו אתה עניתם אל נשא היית להם ונקם על עלילותם׃</li>
      <li>רוממו יהוה אלהינו והשתחוו להר קדשו כי קדוש יהוה אלהינו׃</li>
    </ol>
  </li>
  <li>
    <ol>
      <li>מזמור לתודה הריעו ליהוה כל הארץ׃</li>
      <li>עבדו את יהוה בשמחה באו לפניו ברננה׃</li>
      <li>דעו כי יהוה הוא אלהים הוא עשנו ולא אנחנו עמו וצאן מרעיתו׃</li>
      <li>באו שעריו בתודה חצרתיו בתהלה הודו לו ברכו שמו׃</li>
      <li>כי טוב יהוה לעולם חסדו ועד דר ודר אמונתו׃</li>
    </ol>
  </li>
  <li>
    <ol>
      <li>לדוד מזמור חסד ומשפט אשירה לך יהוה אזמרה׃</li>
      <li>אשכילה בדרך תמים מתי תבוא אלי אתהלך בתם לבבי בקרב ביתי׃</li>
      <li>לא אשית לנגד עיני דבר בליעל עשה סטים שנאתי לא ידבק בי׃</li>
      <li>לבב עקש יסור ממני רע לא אדע׃</li>
      <li>מלושני בסתר רעהו אותו אצמית גבה עינים ורחב לבב אתו לא אוכל׃</li>
      <li>עיני בנאמני ארץ לשבת עמדי הלך בדרך תמים הוא ישרתני׃</li>
      <li>לא ישב בקרב ביתי עשה רמיה דבר שקרים לא יכון לנגד עיני׃</li>
      <li>לבקרים אצמית כל רשעי ארץ להכרית מעיר יהוה כל פעלי און׃</li>
    </ol>
  </li>
  <li>
    <ol>
      <li>תפלה לעני כי יעטף ולפני יהוה ישפך שיחו יהוה שמעה תפלתי ושועתי אליך תבוא׃</li>
      <li>אל תסתר פניך ממני ביום צר לי הטה אלי אזנך ביום אקרא מהר ענני׃</li>
      <li>כי כלו בעשן ימי ועצמותי כמו קד נחרו׃</li>
      <li>הוכה כעשב ויבש לבי כי שכחתי מאכל לחמי׃</li>
      <li>מקול אנחתי דבקה עצמי לבשרי׃</li>
      <li>דמיתי לקאת מדבר הייתי ככוס חרבות׃</li>
      <li>שקדתי ואהיה כצפור בודד על גג׃</li>
      <li>כל היום חרפוני אויבי מהוללי בי נשבעו׃</li>
      <li>כי אפר כלחם אכלתי ושקוי בבכי מסכתי׃</li>
      <li>מפני זעמך וקצפך כי נשאתני ותשליכני׃</li>
      <li>ימי כצל נטוי ואני כעשב איבש׃</li>
      <li>ואתה יהוה לעולם תשב וזכרך לדר ודר׃</li>
      <li>אתה תקום תרחם ציון כי עת לחננה כי בא מועד׃</li>
      <li>כי רצו עבדיך את אבניה ואת עפרה יחננו׃</li>
      <li>וייראו גוים את שם יהוה וכל מלכי הארץ את כבודך׃</li>
      <li>כי בנה יהוה ציון נראה בכבודו׃</li>
      <li>פנה אל תפלת הערער ולא בזה את תפלתם׃</li>
      <li>תכתב זאת לדור אחרון ועם נברא יהלל יה׃</li>
      <li>כי השקיף ממרום קדשו יהוה משמים אל ארץ הביט׃</li>
      <li>לשמע אנקת אסיר לפתח בני תמותה׃</li>
      <li>לספר בציון שם יהוה ותהלתו בירושלם׃</li>
      <li>בהקבץ עמים יחדו וממלכות לעבד את יהוה׃</li>
      <li>ענה בדרך כחו קצר ימי׃</li>
      <li>אמר אלי אל תעלני בחצי ימי בדור דורים שנותיך׃</li>
      <li>לפנים הארץ יסדת ומעשה ידיך שמים׃</li>
      <li>המה יאבדו ואתה תעמד וכלם כבגד יבלו כלבוש תחליפם ויחלפו׃</li>
      <li>ואתה הוא ושנותיך לא יתמו׃</li>
      <li>בני עבדיך ישכונו וזרעם לפניך יכון׃</li>
    </ol>
  </li>
  <li>
    <ol>
      <li>לדוד ברכי נפשי את יהוה וכל קרבי את שם קדשו׃</li>
      <li>ברכי נפשי את יהוה ואל תשכחי כל גמוליו׃</li>
      <li>הסלח לכל עונכי הרפא לכל תחלאיכי׃</li>
      <li>הגואל משחת חייכי המעטרכי חסד ורחמים׃</li>
      <li>המשביע בטוב עדיך תתחדש כנשר נעוריכי׃</li>
      <li>עשה צדקות יהוה ומשפטים לכל עשוקים׃</li>
      <li>יודיע דרכיו למשה לבני ישראל עלילותיו׃</li>
      <li>רחום וחנון יהוה ארך אפים ורב חסד׃</li>
      <li>לא לנצח יריב ולא לעולם יטור׃</li>
      <li>לא כחטאינו עשה לנו ולא כעונתינו גמל עלינו׃</li>
      <li>כי כגבה שמים על הארץ גבר חסדו על יראיו׃</li>
      <li>כרחק מזרח ממערב הרחיק ממנו את פשעינו׃</li>
      <li>כרחם אב על בנים רחם יהוה על יראיו׃</li>
      <li>כי הוא ידע יצרנו זכור כי עפר אנחנו׃</li>
      <li>אנוש כחציר ימיו כציץ השדה כן יציץ׃</li>
      <li>כי רוח עברה בו ואיננו ולא יכירנו עוד מקומו׃</li>
      <li>וחסד יהוה מעולם ועד עולם על יראיו וצדקתו לבני בנים׃</li>
      <li>לשמרי בריתו ולזכרי פקדיו לעשותם׃</li>
      <li>יהוה בשמים הכין כסאו ומלכותו בכל משלה׃</li>
      <li>ברכו יהוה מלאכיו גברי כח עשי דברו לשמע בקול דברו׃</li>
      <li>ברכו יהוה כל צבאיו משרתיו עשי רצונו׃</li>
      <li>ברכו יהוה כל מעשיו בכל מקמות ממשלתו ברכי נפשי את יהוה׃</li>
    </ol>
  </li>
  <li>
    <ol>
      <li>ברכי נפשי את יהוה יהוה אלהי גדלת מאד הוד והדר לבשת׃</li>
      <li>עטה אור כשלמה נוטה שמים כיריעה׃</li>
      <li>המקרה במים עליותיו השם עבים רכובו המהלך על כנפי רוח׃</li>
      <li>עשה מלאכיו רוחות משרתיו אש להט׃</li>
      <li>יסד ארץ על מכוניה בל תמוט עולם ועד׃</li>
      <li>תהום כלבוש כסיתו על הרים יעמדו מים׃</li>
      <li>מן גערתך ינוסון מן קול רעמך יחפזון׃</li>
      <li>יעלו הרים ירדו בקעות אל מקום זה יסדת להם׃</li>
      <li>גבול שמת בל יעברון בל ישובון לכסות הארץ׃</li>
      <li>המשלח מעינים בנחלים בין הרים יהלכון׃</li>
      <li>ישקו כל חיתו שדי ישברו פראים צמאם׃</li>
      <li>עליהם עוף השמים ישכון מבין עפאים יתנו קול׃</li>
      <li>משקה הרים מעליותיו מפרי מעשיך תשבע הארץ׃</li>
      <li>מצמיח חציר לבהמה ועשב לעבדת האדם להוציא לחם מן הארץ׃</li>
      <li>ויין ישמח לבב אנוש להצהיל פנים משמן ולחם לבב אנוש יסעד׃</li>
      <li>ישבעו עצי יהוה ארזי לבנון אשר נטע׃</li>
      <li>אשר שם צפרים יקננו חסידה ברושים ביתה׃</li>
      <li>הרים הגבהים ליעלים סלעים מחסה לשפנים׃</li>
      <li>עשה ירח למועדים שמש ידע מבואו׃</li>
      <li>תשת חשך ויהי לילה בו תרמש כל חיתו יער׃</li>
      <li>הכפירים שאגים לטרף ולבקש מאל אכלם׃</li>
      <li>תזרח השמש יאספון ואל מעונתם ירבצון׃</li>
      <li>יצא אדם לפעלו ולעבדתו עדי ערב׃</li>
      <li>מה רבו מעשיך יהוה כלם בחכמה עשית מלאה הארץ קנינך׃</li>
      <li>זה הים גדול ורחב ידים שם רמש ואין מספר חיות קטנות עם גדלות׃</li>
      <li>שם אניות יהלכון לויתן זה יצרת לשחק בו׃</li>
      <li>כלם אליך ישברון לתת אכלם בעתו׃</li>
      <li>תתן להם ילקטון תפתח ידך ישבעון טוב׃</li>
      <li>תסתיר פניך יבהלון תסף רוחם יגועון ואל עפרם ישובון׃</li>
      <li>תשלח רוחך יבראון ותחדש פני אדמה׃</li>
      <li>יהי כבוד יהוה לעולם ישמח יהוה במעשיו׃</li>
      <li>המביט לארץ ותרעד יגע בהרים ויעשנו׃</li>
      <li>אשירה ליהוה בחיי אזמרה לאלהי בעודי׃</li>
      <li>יערב עליו שיחי אנכי אשמח ביהוה׃</li>
      <li>יתמו חטאים מן הארץ ורשעים עוד אינם ברכי נפשי את יהוה הללו יה׃</li>
    </ol>
  </li>
  <li>
    <ol>
      <li>הודו ליהוה קראו בשמו הודיעו בעמים עלילותיו׃</li>
      <li>שירו לו זמרו לו שיחו בכל נפלאותיו׃</li>
      <li>התהללו בשם קדשו ישמח לב מבקשי יהוה׃</li>
      <li>דרשו יהוה ועזו בקשו פניו תמיד׃</li>
      <li>זכרו נפלאותיו אשר עשה מפתיו ומשפטי פיו׃</li>
      <li>זרע אברהם עבדו בני יעקב בחיריו׃</li>
      <li>הוא יהוה אלהינו בכל הארץ משפטיו׃</li>
      <li>זכר לעולם בריתו דבר צוה לאלף דור׃</li>
      <li>אשר כרת את אברהם ושבועתו לישחק׃</li>
      <li>ויעמידה ליעקב לחק לישראל ברית עולם׃</li>
      <li>לאמר לך אתן את ארץ כנען חבל נחלתכם׃</li>
      <li>בהיותם מתי מספר כמעט וגרים בה׃</li>
      <li>ויתהלכו מגוי אל גוי מממלכה אל עם אחר׃</li>
      <li>לא הניח אדם לעשקם ויוכח עליהם מלכים׃</li>
      <li>אל תגעו במשיחי ולנביאי אל תרעו׃</li>
      <li>ויקרא רעב על הארץ כל מטה לחם שבר׃</li>
      <li>שלח לפניהם איש לעבד נמכר יוסף׃</li>
      <li>ענו בכבל רגליו ברזל באה נפשו׃</li>
      <li>עד עת בא דברו אמרת יהוה צרפתהו׃</li>
      <li>שלח מלך ויתירהו משל עמים ויפתחהו׃</li>
      <li>שמו אדון לביתו ומשל בכל קנינו׃</li>
      <li>לאסר שריו בנפשו וזקניו יחכם׃</li>
      <li>ויבא ישראל מצרים ויעקב גר בארץ חם׃</li>
      <li>ויפר את עמו מאד ויעצמהו מצריו׃</li>
      <li>הפך לבם לשנא עמו להתנכל בעבדיו׃</li>
      <li>שלח משה עבדו אהרן אשר בחר בו׃</li>
      <li>שמו בם דברי אתותיו ומפתים בארץ חם׃</li>
      <li>שלח חשך ויחשך ולא מרו את דבריו׃</li>
      <li>הפך את מימיהם לדם וימת את דגתם׃</li>
      <li>שרץ ארצם צפרדעים בחדרי מלכיהם׃</li>
      <li>אמר ויבא ערב כנים בכל גבולם׃</li>
      <li>נתן גשמיהם ברד אש להבות בארצם׃</li>
      <li>ויך גפנם ותאנתם וישבר עץ גבולם׃</li>
      <li>אמר ויבא ארבה וילק ואין מספר׃</li>
      <li>ויאכל כל עשב בארצם ויאכל פרי אדמתם׃</li>
      <li>ויך כל בכור בארצם ראשית לכל אונם׃</li>
      <li>ויוציאם בכסף וזהב ואין בשבטיו כושל׃</li>
      <li>שמח מצרים בצאתם כי נפל פחדם עליהם׃</li>
      <li>פרש ענן למסך ואש להאיר לילה׃</li>
      <li>שאל ויבא שלו ולחם שמים ישביעם׃</li>
      <li>פתח צור ויזובו מים הלכו בציות נהר׃</li>
      <li>כי זכר את דבר קדשו את אברהם עבדו׃</li>
      <li>ויוצא עמו בששון ברנה את בחיריו׃</li>
      <li>ויתן להם ארצות גוים ועמל לאמים יירשו׃</li>
      <li>בעבור ישמרו חקיו ותורתיו ינצרו הללו יה׃</li>
    </ol>
  </li>
  <li>
    <ol>
      <li>הללויה הודו ליהוה כי טוב כי לעולם חסדו׃</li>
      <li>מי ימלל גבורות יהוה ישמיע כל תהלתו׃</li>
      <li>אשרי שמרי משפט עשה צדקה בכל עת׃</li>
      <li>זכרני יהוה ברצון עמך פקדני בישועתך׃</li>
      <li>לראות בטובת בחיריך לשמח בשמחת גויך להתהלל עם נחלתך׃</li>
      <li>חטאנו עם אבותינו העוינו הרשענו׃</li>
      <li>אבותינו במצרים לא השכילו נפלאותיך לא זכרו את רב חסדיך וימרו על ים בים סוף׃</li>
      <li>ויושיעם למען שמו להודיע את גבורתו׃</li>
      <li>ויגער בים סוף ויחרב ויוליכם בתהמות כמדבר׃</li>
      <li>ויושיעם מיד שונא ויגאלם מיד אויב׃</li>
      <li>ויכסו מים צריהם אחד מהם לא נותר׃</li>
      <li>ויאמינו בדבריו ישירו תהלתו׃</li>
      <li>מהרו שכחו מעשיו לא חכו לעצתו׃</li>
      <li>ויתאוו תאוה במדבר וינסו אל בישימון׃</li>
      <li>ויתן להם שאלתם וישלח רזון בנפשם׃</li>
      <li>ויקנאו למשה במחנה לאהרן קדוש יהוה׃</li>
      <li>תפתח ארץ ותבלע דתן ותכס על עדת אבירם׃</li>
      <li>ותבער אש בעדתם להבה תלהט רשעים׃</li>
      <li>יעשו עגל בחרב וישתחוו למסכה׃</li>
      <li>וימירו את כבודם בתבנית שור אכל עשב׃</li>
      <li>שכחו אל מושיעם עשה גדלות במצרים׃</li>
      <li>נפלאות בארץ חם נוראות על ים סוף׃</li>
      <li>ויאמר להשמידם לולי משה בחירו עמד בפרץ לפניו להשיב חמתו מהשחית׃</li>
      <li>וימאסו בארץ חמדה לא האמינו לדברו׃</li>
      <li>וירגנו באהליהם לא שמעו בקול יהוה׃</li>
      <li>וישא ידו להם להפיל אותם במדבר׃</li>
      <li>ולהפיל זרעם בגוים ולזרותם בארצות׃</li>
      <li>ויצמדו לבעל פעור ויאכלו זבחי מתים׃</li>
      <li>ויכעיסו במעלליהם ותפרץ בם מגפה׃</li>
      <li>ויעמד פינחס ויפלל ותעצר המגפה׃</li>
      <li>ותחשב לו לצדקה לדר ודר עד עולם׃</li>
      <li>ויקציפו על מי מריבה וירע למשה בעבורם׃</li>
      <li>כי המרו את רוחו ויבטא בשפתיו׃</li>
      <li>לא השמידו את העמים אשר אמר יהוה להם׃</li>
      <li>ויתערבו בגוים וילמדו מעשיהם׃</li>
      <li>ויעבדו את עצביהם ויהיו להם למוקש׃</li>
      <li>ויזבחו את בניהם ואת בנותיהם לשדים׃</li>
      <li>וישפכו דם נקי דם בניהם ובנותיהם אשר זבחו לעצבי כנען ותחנף הארץ בדמים׃</li>
      <li>ויטמאו במעשיהם ויזנו במעלליהם׃</li>
      <li>ויחר אף יהוה בעמו ויתעב את נחלתו׃</li>
      <li>ויתנם ביד גוים וימשלו בהם שנאיהם׃</li>
      <li>וילחצום אויביהם ויכנעו תחת ידם׃</li>
      <li>פעמים רבות יצילם והמה ימרו בעצתם וימכו בעונם׃</li>
      <li>וירא בצר להם בשמעו את רנתם׃</li>
      <li>ויזכר להם בריתו וינחם כרב חסדו׃</li>
      <li>ויתן אותם לרחמים לפני כל שוביהם׃</li>
      <li>הושיענו יהוה אלהינו וקבצנו מן הגוים להדות לשם קדשך להשתבח בתהלתך׃</li>
      <li>ברוך יהוה אלהי ישראל מן העולם ועד העולם ואמר כל העם אמן הללו יה׃</li>
    </ol>
  </li>
  <li>
    <ol>
      <li>הדו ליהוה כי טוב כי לעולם חסדו׃</li>
      <li>יאמרו גאולי יהוה אשר גאלם מיד צר׃</li>
      <li>ומארצות קבצם ממזרח וממערב מצפון ומים׃</li>
      <li>תעו במדבר בישימון דרך עיר מושב לא מצאו׃</li>
      <li>רעבים גם צמאים נפשם בהם תתעטף׃</li>
      <li>ויצעקו אל יהוה בצר להם ממצוקותיהם יצילם׃</li>
      <li>וידריכם בדרך ישרה ללכת אל עיר מושב׃</li>
      <li>יודו ליהוה חסדו ונפלאותיו לבני אדם׃</li>
      <li>כי השביע נפש שקקה ונפש רעבה מלא טוב׃</li>
      <li>ישבי חשך וצלמות אסירי עני וברזל׃</li>
      <li>כי המרו אמרי אל ועצת עליון נאצו׃</li>
      <li>ויכנע בעמל לבם כשלו ואין עזר׃</li>
      <li>ויזעקו אל יהוה בצר להם ממצקותיהם יושיעם׃</li>
      <li>יוציאם מחשך וצלמות ומוסרותיהם ינתק׃</li>
      <li>יודו ליהוה חסדו ונפלאותיו לבני אדם׃</li>
      <li>כי שבר דלתות נחשת ובריחי ברזל גדע׃</li>
      <li>אולים מדרך פשעם ומעונתיהם יתענו׃</li>
      <li>כל אכל תתעב נפשם ויגיעו עד שערי מות׃</li>
      <li>ויזעקו אל יהוה בצר להם ממצקותיהם יושיעם׃</li>
      <li>ישלח דברו וירפאם וימלט משחיתותם׃</li>
      <li>יודו ליהוה חסדו ונפלאותיו לבני אדם׃</li>
      <li>ויזבחו זבחי תודה ויספרו מעשיו ברנה׃</li>
      <li>יורדי הים באניות עשי מלאכה במים רבים׃</li>
      <li>המה ראו מעשי יהוה ונפלאותיו במצולה׃</li>
      <li>ויאמר ויעמד רוח סערה ותרומם גליו׃</li>
      <li>יעלו שמים ירדו תהומות נפשם ברעה תתמוגג׃</li>
      <li>יחוגו וינועו כשכור וכל חכמתם תתבלע׃</li>
      <li>ויצעקו אל יהוה בצר להם וממצוקתיהם יוציאם׃</li>
      <li>יקם סערה לדממה ויחשו גליהם׃</li>
      <li>וישמחו כי ישתקו וינחם אל מחוז חפצם׃</li>
      <li>יודו ליהוה חסדו ונפלאותיו לבני אדם׃</li>
      <li>וירממוהו בקהל עם ובמושב זקנים יהללוהו׃</li>
      <li>ישם נהרות למדבר ומצאי מים לצמאון׃</li>
      <li>ארץ פרי למלחה מרעת ישבי בה׃</li>
      <li>ישם מדבר לאגם מים וארץ ציה למצאי מים׃</li>
      <li>ויושב שם רעבים ויכוננו עיר מושב׃</li>
      <li>ויזרעו שדות ויטעו כרמים ויעשו פרי תבואה׃</li>
      <li>ויברכם וירבו מאד ובהמתם לא ימעיט׃</li>
      <li>וימעטו וישחו מעצר רעה ויגון׃</li>
      <li>שפך בוז על נדיבים ויתעם בתהו לא דרך׃</li>
      <li>וישגב אביון מעוני וישם כצאן משפחות׃</li>
      <li>יראו ישרים וישמחו וכל עולה קפצה פיה׃</li>
      <li>מי חכם וישמר אלה ויתבוננו חסדי יהוה׃</li>
    </ol>
  </li>
  <li>
    <ol>
      <li>שיר מזמור לדוד נכון לבי אלהים אשירה ואזמרה אף כבודי׃</li>
      <li>עורה הנבל וכנור אעירה שחר׃</li>
      <li>אודך בעמים יהוה ואזמרך בל אמים׃</li>
      <li>כי גדול מעל שמים חסדך ועד שחקים אמתך׃</li>
      <li>רומה על שמים אלהים ועל כל הארץ כבודך׃</li>
      <li>למען יחלצון ידידיך הושיעה ימינך וענני׃</li>
      <li>אלהים דבר בקדשו אעלזה אחלקה שכם ועמק סכות אמדד׃</li>
      <li>לי גלעד לי מנשה ואפרים מעוז ראשי יהודה מחקקי׃</li>
      <li>מואב סיר רחצי על אדום אשליך נעלי עלי פלשת אתרועע׃</li>
      <li>מי יבלני עיר מבצר מי נחני עד אדום׃</li>
      <li>הלא אלהים זנחתנו ולא תצא אלהים בצבאתינו׃</li>
      <li>הבה לנו עזרת מצר ושוא תשועת אדם׃</li>
      <li>באלהים נעשה חיל והוא יבוס צרינו׃</li>
    </ol>
  </li>
  <li>
    <ol>
      <li>למנצח לדוד מזמור אלהי תהלתי אל תחרש׃</li>
      <li>כי פי רשע ופי מרמה עלי פתחו דברו אתי לשון שקר׃</li>
      <li>ודברי שנאה סבבוני וילחמוני חנם׃</li>
      <li>תחת אהבתי ישטנוני ואני תפלה׃</li>
      <li>וישימו עלי רעה תחת טובה ושנאה תחת אהבתי׃</li>
      <li>הפקד עליו רשע ושטן יעמד על ימינו׃</li>
      <li>בהשפטו יצא רשע ותפלתו תהיה לחטאה׃</li>
      <li>יהיו ימיו מעטים פקדתו יקח אחר׃</li>
      <li>יהיו בניו יתומים ואשתו אלמנה׃</li>
      <li>ונוע ינועו בניו ושאלו ודרשו מחרבותיהם׃</li>
      <li>ינקש נושה לכל אשר לו ויבזו זרים יגיעו׃</li>
      <li>אל יהי לו משך חסד ואל יהי חונן ליתומיו׃</li>
      <li>יהי אחריתו להכרית בדור אחר ימח שמם׃</li>
      <li>יזכר עון אבתיו אל יהוה וחטאת אמו אל תמח׃</li>
      <li>יהיו נגד יהוה תמיד ויכרת מארץ זכרם׃</li>
      <li>יען אשר לא זכר עשות חסד וירדף איש עני ואביון ונכאה לבב למותת׃</li>
      <li>ויאהב קללה ותבואהו ולא חפץ בברכה ותרחק ממנו׃</li>
      <li>וילבש קללה כמדו ותבא כמים בקרבו וכשמן בעצמותיו׃</li>
      <li>תהי לו כבגד יעטה ולמזח תמיד יחגרה׃</li>
      <li>זאת פעלת שטני מאת יהוה והדברים רע על נפשי׃</li>
      <li>ואתה יהוה אדני עשה אתי למען שמך כי טוב חסדך הצילני׃</li>
      <li>כי עני ואביון אנכי ולבי חלל בקרבי׃</li>
      <li>כצל כנטותו נהלכתי ננערתי כארבה׃</li>
      <li>ברכי כשלו מצום ובשרי כחש משמן׃</li>
      <li>ואני הייתי חרפה להם יראוני יניעון ראשם׃</li>
      <li>עזרני יהוה אלהי הושיעני כחסדך׃</li>
      <li>וידעו כי ידך זאת אתה יהוה עשיתה׃</li>
      <li>יקללו המה ואתה תברך קמו ויבשו ועבדך ישמח׃</li>
      <li>ילבשו שוטני כלמה ויעטו כמעיל בשתם׃</li>
      <li>אודה יהוה מאד בפי ובתוך רבים אהללנו׃</li>
      <li>כי יעמד לימין אביון להושיע משפטי נפשו׃</li>
    </ol>
  </li>
  <li>
    <ol>
      <li>לדוד מזמור נאם יהוה לאדני שב לימיני עד אשית איביך הדם לרגליך׃</li>
      <li>מטה עזך ישלח יהוה מציון רדה בקרב איביך׃</li>
      <li>עמך נדבת ביום חילך בהדרי קדש מרחם משחר לך טל ילדתיך׃</li>
      <li>נשבע יהוה ולא ינחם אתה כהן לעולם על דברתי מלכי צדק׃</li>
      <li>אדני על ימינך מחץ ביום אפו מלכים׃</li>
      <li>ידין בגוים מלא גויות מחץ ראש על ארץ רבה׃</li>
      <li>מנחל בדרך ישתה על כן ירים ראש׃</li>
    </ol>
  </li>
  <li>
    <ol>
      <li>הללו יה אודה יהוה בכל לבב בסוד ישרים ועדה׃</li>
      <li>גדלים מעשי יהוה דרושים לכל חפציהם׃</li>
      <li>הוד והדר פעלו וצדקתו עמדת לעד׃</li>
      <li>זכר עשה לנפלאתיו חנון ורחום יהוה׃</li>
      <li>טרף נתן ליראיו יזכר לעולם בריתו׃</li>
      <li>כח מעשיו הגיד לעמו לתת להם נחלת גוים׃</li>
      <li>מעשי ידיו אמת ומשפט נאמנים כל פקודיו׃</li>
      <li>סמוכים לעד לעולם עשוים באמת וישר׃</li>
      <li>פדות שלח לעמו צוה לעולם בריתו קדוש ונורא שמו׃</li>
      <li>ראשית חכמה יראת יהוה שכל טוב לכל עשיהם תהלתו עמדת לעד׃</li>
    </ol>
  </li>
  <li>
    <ol>
      <li>הללו יה אשרי איש ירא את יהוה במצותיו חפץ מאד׃</li>
      <li>גבור בארץ יהיה זרעו דור ישרים יברך׃</li>
      <li>הון ועשר בביתו וצדקתו עמדת לעד׃</li>
      <li>זרח בחשך אור לישרים חנון ורחום וצדיק׃</li>
      <li>טוב איש חונן ומלוה יכלכל דבריו במשפט׃</li>
      <li>כי לעולם לא ימוט לזכר עולם יהיה צדיק׃</li>
      <li>משמועה רעה לא יירא נכון לבו בטח ביהוה׃</li>
      <li>סמוך לבו לא יירא עד אשר יראה בצריו׃</li>
      <li>פזר נתן לאביונים צדקתו עמדת לעד קרנו תרום בכבוד׃</li>
      <li>רשע יראה וכעס שניו יחרק ונמס תאות רשעים תאבד׃</li>
    </ol>
  </li>
  <li>
    <ol>
      <li>הללו יה הללו עבדי יהוה הללו את שם יהוה׃</li>
      <li>יהי שם יהוה מברך מעתה ועד עולם׃</li>
      <li>ממזרח שמש עד מבואו מהלל שם יהוה׃</li>
      <li>רם על כל גוים יהוה על השמים כבודו׃</li>
      <li>מי כיהוה אלהינו המגביהי לשבת׃</li>
      <li>המשפילי לראות בשמים ובארץ׃</li>
      <li>מקימי מעפר דל מאשפת ירים אביון׃</li>
      <li>להושיבי עם נדיבים עם נדיבי עמו׃</li>
      <li>מושיבי עקרת הבית אם הבנים שמחה הללו יה׃</li>
    </ol>
  </li>
  <li>
    <ol>
      <li>בצאת ישראל ממצרים בית יעקב מעם לעז׃</li>
      <li>היתה יהודה לקדשו ישראל ממשלותיו׃</li>
      <li>הים ראה וינס הירדן יסב לאחור׃</li>
      <li>ההרים רקדו כאילים גבעות כבני צאן׃</li>
      <li>מה לך הים כי תנוס הירדן תסב לאחור׃</li>
      <li>ההרים תרקדו כאילים גבעות כבני צאן׃</li>
      <li>מלפני אדון חולי ארץ מלפני אלוה יעקב׃</li>
      <li>ההפכי הצור אגם מים חלמיש למעינו מים׃</li>
    </ol>
  </li>
  <li>
    <ol>
      <li>לא לנו יהוה לא לנו כי לשמך תן כבוד על חסדך על אמתך׃</li>
      <li>למה יאמרו הגוים איה נא אלהיהם׃</li>
      <li>ואלהינו בשמים כל אשר חפץ עשה׃</li>
      <li>עצביהם כסף וזהב מעשה ידי אדם׃</li>
      <li>פה להם ולא ידברו עינים להם ולא יראו׃</li>
      <li>אזנים להם ולא ישמעו אף להם ולא יריחון׃</li>
      <li>ידיהם ולא ימישון רגליהם ולא יהלכו לא יהגו בגרונם׃</li>
      <li>כמוהם יהיו עשיהם כל אשר בטח בהם׃</li>
      <li>ישראל בטח ביהוה עזרם ומגנם הוא׃</li>
      <li>בית אהרן בטחו ביהוה עזרם ומגנם הוא׃</li>
      <li>יראי יהוה בטחו ביהוה עזרם ומגנם הוא׃</li>
      <li>יהוה זכרנו יברך יברך את בית ישראל יברך את בית אהרן׃</li>
      <li>יברך יראי יהוה הקטנים עם הגדלים׃</li>
      <li>יסף יהוה עליכם עליכם ועל בניכם׃</li>
      <li>ברוכים אתם ליהוה עשה שמים וארץ׃</li>
      <li>השמים שמים ליהוה והארץ נתן לבני אדם׃</li>
      <li>לא המתים יהללו יה ולא כל ירדי דומה׃</li>
      <li>ואנחנו נברך יה מעתה ועד עולם הללו יה׃</li>
    </ol>
  </li>
  <li>
    <ol>
      <li>אהבתי כי ישמע יהוה את קולי תחנוני׃</li>
      <li>כי הטה אזנו לי ובימי אקרא׃</li>
      <li>אפפוני חבלי מות ומצרי שאול מצאוני צרה ויגון אמצא׃</li>
      <li>ובשם יהוה אקרא אנה יהוה מלטה נפשי׃</li>
      <li>חנון יהוה וצדיק ואלהינו מרחם׃</li>
      <li>שמר פתאים יהוה דלותי ולי יהושיע׃</li>
      <li>שובי נפשי למנוחיכי כי יהוה גמל עליכי׃</li>
      <li>כי חלצת נפשי ממות את עיני מן דמעה את רגלי מדחי׃</li>
      <li>אתהלך לפני יהוה בארצות החיים׃</li>
      <li>האמנתי כי אדבר אני עניתי מאד׃</li>
      <li>אני אמרתי בחפזי כל האדם כזב׃</li>
      <li>מה אשיב ליהוה כל תגמולוהי עלי׃</li>
      <li>כוס ישועות אשא ובשם יהוה אקרא׃</li>
      <li>נדרי ליהוה אשלם נגדה נא לכל עמו׃</li>
      <li>יקר בעיני יהוה המותה לחסידיו׃</li>
      <li>אנה יהוה כי אני עבדך אני עבדך בן אמתך פתחת למוסרי׃</li>
      <li>לך אזבח זבח תודה ובשם יהוה אקרא׃</li>
      <li>נדרי ליהוה אשלם נגדה נא לכל עמו׃</li>
      <li>בחצרות בית יהוה בתוככי ירושלם הללו יה׃</li>
    </ol>
  </li>
  <li>
    <ol>
      <li>הללו את יהוה כל גוים שבחוהו כל האמים׃</li>
      <li>כי גבר עלינו חסדו ואמת יהוה לעולם הללו יה׃</li>
    </ol>
  </li>
  <li>
    <ol>
      <li>הודו ליהוה כי טוב כי לעולם חסדו׃</li>
      <li>יאמר נא ישראל כי לעולם חסדו׃</li>
      <li>יאמרו נא בית אהרן כי לעולם חסדו׃</li>
      <li>יאמרו נא יראי יהוה כי לעולם חסדו׃</li>
      <li>מן המצר קראתי יה ענני במרחב יה׃</li>
      <li>יהוה לי לא אירא מה יעשה לי אדם׃</li>
      <li>יהוה לי בעזרי ואני אראה בשנאי׃</li>
      <li>טוב לחסות ביהוה מבטח באדם׃</li>
      <li>טוב לחסות ביהוה מבטח בנדיבים׃</li>
      <li>כל גוים סבבוני בשם יהוה כי אמילם׃</li>
      <li>סבוני גם סבבוני בשם יהוה כי אמילם׃</li>
      <li>סבוני כדבורים דעכו כאש קוצים בשם יהוה כי אמילם׃</li>
      <li>דחה דחיתני לנפל ויהוה עזרני׃</li>
      <li>עזי וזמרת יה ויהי לי לישועה׃</li>
      <li>קול רנה וישועה באהלי צדיקים ימין יהוה עשה חיל׃</li>
      <li>ימין יהוה רוממה ימין יהוה עשה חיל׃</li>
      <li>לא אמות כי אחיה ואספר מעשי יה׃</li>
      <li>יסר יסרני יה ולמות לא נתנני׃</li>
      <li>פתחו לי שערי צדק אבא בם אודה יה׃</li>
      <li>זה השער ליהוה צדיקים יבאו בו׃</li>
      <li>אודך כי עניתני ותהי לי לישועה׃</li>
      <li>אבן מאסו הבונים היתה לראש פנה׃</li>
      <li>מאת יהוה היתה זאת היא נפלאת בעינינו׃</li>
      <li>זה היום עשה יהוה נגילה ונשמחה בו׃</li>
      <li>אנא יהוה הושיעה נא אנא יהוה הצליחה נא׃</li>
      <li>ברוך הבא בשם יהוה ברכנוכם מבית יהוה׃</li>
      <li>אל יהוה ויאר לנו אסרו חג בעבתים עד קרנות המזבח׃</li>
      <li>אלי אתה ואודך אלהי ארוממך׃</li>
      <li>הודו ליהוה כי טוב כי לעולם חסדו׃</li>
    </ol>
  </li>
  <li>
    <ol>
      <li>אשרי תמימי דרך ההלכים בתורת יהוה׃</li>
      <li>אשרי נצרי עדתיו בכל לב ידרשוהו׃</li>
      <li>אף לא פעלו עולה בדרכיו הלכו׃</li>
      <li>אתה צויתה פקדיך לשמר מאד׃</li>
      <li>אחלי יכנו דרכי לשמר חקיך׃</li>
      <li>אז לא אבוש בהביטי אל כל מצותיך׃</li>
      <li>אודך בישר לבב בלמדי משפטי צדקך׃</li>
      <li>את חקיך אשמר אל תעזבני עד מאד׃</li>
      <li>במה יזכה נער את ארחו לשמר כדברך׃</li>
      <li>בכל לבי דרשתיך אל תשגני ממצותיך׃</li>
      <li>בלבי צפנתי אמרתך למען לא אחטא לך׃</li>
      <li>ברוך אתה יהוה למדני חקיך׃</li>
      <li>בשפתי ספרתי כל משפטי פיך׃</li>
      <li>בדרך עדותיך ששתי כעל כל הון׃</li>
      <li>בפקדיך אשיחה ואביטה ארחתיך׃</li>
      <li>בחקתיך אשתעשע לא אשכח דברך׃</li>
      <li>גמל על עבדך אחיה ואשמרה דברך׃</li>
      <li>גל עיני ואביטה נפלאות מתורתך׃</li>
      <li>גר אנכי בארץ אל תסתר ממני מצותיך׃</li>
      <li>גרסה נפשי לתאבה אל משפטיך בכל עת׃</li>
      <li>גערת זדים ארורים השגים ממצותיך׃</li>
      <li>גל מעלי חרפה ובוז כי עדתיך נצרתי׃</li>
      <li>גם ישבו שרים בי נדברו עבדך ישיח בחקיך׃</li>
      <li>גם עדתיך שעשעי אנשי עצתי׃</li>
      <li>דבקה לעפר נפשי חיני כדברך׃</li>
      <li>דרכי ספרתי ותענני למדני חקיך׃</li>
      <li>דרך פקודיך הבינני ואשיחה בנפלאותיך׃</li>
      <li>דלפה נפשי מתוגה קימני כדברך׃</li>
      <li>דרך שקר הסר ממני ותורתך חנני׃</li>
      <li>דרך אמונה בחרתי משפטיך שויתי׃</li>
      <li>דבקתי בעדותיך יהוה אל תבישני׃</li>
      <li>דרך מצותיך ארוץ כי תרחיב לבי׃</li>
      <li>הורני יהוה דרך חקיך ואצרנה עקב׃</li>
      <li>הבינני ואצרה תורתך ואשמרנה בכל לב׃</li>
      <li>הדריכני בנתיב מצותיך כי בו חפצתי׃</li>
      <li>הט לבי אל עדותיך ואל אל בצע׃</li>
      <li>העבר עיני מראות שוא בדרכך חיני׃</li>
      <li>הקם לעבדך אמרתך אשר ליראתך׃</li>
      <li>העבר חרפתי אשר יגרתי כי משפטיך טובים׃</li>
      <li>הנה תאבתי לפקדיך בצדקתך חיני׃</li>
      <li>ויבאני חסדך יהוה תשועתך כאמרתך׃</li>
      <li>ואענה חרפי דבר כי בטחתי בדברך׃</li>
      <li>ואל תצל מפי דבר אמת עד מאד כי למשפטך יחלתי׃</li>
      <li>ואשמרה תורתך תמיד לעולם ועד׃</li>
      <li>ואתהלכה ברחבה כי פקדיך דרשתי׃</li>
      <li>ואדברה בעדתיך נגד מלכים ולא אבוש׃</li>
      <li>ואשתעשע במצותיך אשר אהבתי׃</li>
      <li>ואשא כפי אל מצותיך אשר אהבתי ואשיחה בחקיך׃</li>
      <li>זכר דבר לעבדך על אשר יחלתני׃</li>
      <li>זאת נחמתי בעניי כי אמרתך חיתני׃</li>
      <li>זדים הליצני עד מאד מתורתך לא נטיתי׃</li>
      <li>זכרתי משפטיך מעולם יהוה ואתנחם׃</li>
      <li>זלעפה אחזתני מרשעים עזבי תורתך׃</li>
      <li>זמרות היו לי חקיך בבית מגורי׃</li>
      <li>זכרתי בלילה שמך יהוה ואשמרה תורתך׃</li>
      <li>זאת היתה לי כי פקדיך נצרתי׃</li>
      <li>חלקי יהוה אמרתי לשמר דבריך׃</li>
      <li>חליתי פניך בכל לב חנני כאמרתך׃</li>
      <li>חשבתי דרכי ואשיבה רגלי אל עדתיך׃</li>
      <li>חשתי ולא התמהמהתי לשמר מצותיך׃</li>
      <li>חבלי רשעים עודני תורתך לא שכחתי׃</li>
      <li>חצות לילה אקום להודות לך על משפטי צדקך׃</li>
      <li>חבר אני לכל אשר יראוך ולשמרי פקודיך׃</li>
      <li>חסדך יהוה מלאה הארץ חקיך למדני׃</li>
      <li>טוב עשית עם עבדך יהוה כדברך׃</li>
      <li>טוב טעם ודעת למדני כי במצותיך האמנתי׃</li>
      <li>טרם אענה אני שגג ועתה אמרתך שמרתי׃</li>
      <li>טוב אתה ומטיב למדני חקיך׃</li>
      <li>טפלו עלי שקר זדים אני בכל לב אצר פקודיך׃</li>
      <li>טפש כחלב לבם אני תורתך שעשעתי׃</li>
      <li>טוב לי כי עניתי למען אלמד חקיך׃</li>
      <li>טוב לי תורת פיך מאלפי זהב וכסף׃</li>
      <li>ידיך עשוני ויכוננוני הבינני ואלמדה מצותיך׃</li>
      <li>יראיך יראוני וישמחו כי לדברך יחלתי׃</li>
      <li>ידעתי יהוה כי צדק משפטיך ואמונה עניתני׃</li>
      <li>יהי נא חסדך לנחמני כאמרתך לעבדך׃</li>
      <li>יבאוני רחמיך ואחיה כי תורתך שעשעי׃</li>
      <li>יבשו זדים כי שקר עותוני אני אשיח בפקודיך׃</li>
      <li>ישובו לי יראיך וידעו עדתיך׃</li>
      <li>יהי לבי תמים בחקיך למען לא אבוש׃</li>
      <li>כלתה לתשועתך נפשי לדברך יחלתי׃</li>
      <li>כלו עיני לאמרתך לאמר מתי תנחמני׃</li>
      <li>כי הייתי כנאד בקיטור חקיך לא שכחתי׃</li>
      <li>כמה ימי עבדך מתי תעשה ברדפי משפט׃</li>
      <li>כרו לי זדים שיחות אשר לא כתורתך׃</li>
      <li>כל מצותיך אמונה שקר רדפוני עזרני׃</li>
      <li>כמעט כלוני בארץ ואני לא עזבתי פקודיך׃</li>
      <li>כחסדך חיני ואשמרה עדות פיך׃</li>
      <li>לעולם יהוה דברך נצב בשמים׃</li>
      <li>לדר ודר אמונתך כוננת ארץ ותעמד׃</li>
      <li>למשפטיך עמדו היום כי הכל עבדיך׃</li>
      <li>לולי תורתך שעשעי אז אבדתי בעניי׃</li>
      <li>לעולם לא אשכח פקודיך כי בם חייתני׃</li>
      <li>לך אני הושיעני כי פקודיך דרשתי׃</li>
      <li>לי קוו רשעים לאבדני עדתיך אתבונן׃</li>
      <li>לכל תכלה ראיתי קץ רחבה מצותך מאד׃</li>
      <li>מה אהבתי תורתך כל היום היא שיחתי׃</li>
      <li>מאיבי תחכמני מצותך כי לעולם היא לי׃</li>
      <li>מכל מלמדי השכלתי כי עדותיך שיחה לי׃</li>
      <li>מזקנים אתבונן כי פקודיך נצרתי׃</li>
      <li>מכל ארח רע כלאתי רגלי למען אשמר דברך׃</li>
      <li>ממשפטיך לא סרתי כי אתה הורתני׃</li>
      <li>מה נמלצו לחכי אמרתך מדבש לפי׃</li>
      <li>מפקודיך אתבונן על כן שנאתי כל ארח שקר׃</li>
      <li>נר לרגלי דברך ואור לנתיבתי׃</li>
      <li>נשבעתי ואקימה לשמר משפטי צדקך׃</li>
      <li>נעניתי עד מאד יהוה חיני כדברך׃</li>
      <li>נדבות פי רצה נא יהוה ומשפטיך למדני׃</li>
      <li>נפשי בכפי תמיד ותורתך לא שכחתי׃</li>
      <li>נתנו רשעים פח לי ומפקודיך לא תעיתי׃</li>
      <li>נחלתי עדותיך לעולם כי ששון לבי המה׃</li>
      <li>נטיתי לבי לעשות חקיך לעולם עקב׃</li>
      <li>סעפים שנאתי ותורתך אהבתי׃</li>
      <li>סתרי ומגני אתה לדברך יחלתי׃</li>
      <li>סורו ממני מרעים ואצרה מצות אלהי׃</li>
      <li>סמכני כאמרתך ואחיה ואל תבישני משברי׃</li>
      <li>סעדני ואושעה ואשעה בחקיך תמיד׃</li>
      <li>סלית כל שוגים מחקיך כי שקר תרמיתם׃</li>
      <li>סגים השבת כל רשעי ארץ לכן אהבתי עדתיך׃</li>
      <li>סמר מפחדך בשרי וממשפטיך יראתי׃</li>
      <li>עשיתי משפט וצדק בל תניחני לעשקי׃</li>
      <li>ערב עבדך לטוב אל יעשקני זדים׃</li>
      <li>עיני כלו לישועתך ולאמרת צדקך׃</li>
      <li>עשה עם עבדך כחסדך וחקיך למדני׃</li>
      <li>עבדך אני הבינני ואדעה עדתיך׃</li>
      <li>עת לעשות ליהוה הפרו תורתך׃</li>
      <li>על כן אהבתי מצותיך מזהב ומפז׃</li>
      <li>על כן כל פקודי כל ישרתי כל ארח שקר שנאתי׃</li>
      <li>פלאות עדותיך על כן נצרתם נפשי׃</li>
      <li>פתח דבריך יאיר מבין פתיים׃</li>
      <li>פי פערתי ואשאפה כי למצותיך יאבתי׃</li>
      <li>פנה אלי וחנני כמשפט לאהבי שמך׃</li>
      <li>פעמי הכן באמרתך ואל תשלט בי כל און׃</li>
      <li>פדני מעשק אדם ואשמרה פקודיך׃</li>
      <li>פניך האר בעבדך ולמדני את חקיך׃</li>
      <li>פלגי מים ירדו עיני על לא שמרו תורתך׃</li>
      <li>צדיק אתה יהוה וישר משפטיך׃</li>
      <li>צוית צדק עדתיך ואמונה מאד׃</li>
      <li>צמתתני קנאתי כי שכחו דבריך צרי׃</li>
      <li>צרופה אמרתך מאד ועבדך אהבה׃</li>
      <li>צעיר אנכי ונבזה פקדיך לא שכחתי׃</li>
      <li>צדקתך צדק לעולם ותורתך אמת׃</li>
      <li>צר ומצוק מצאוני מצותיך שעשעי׃</li>
      <li>צדק עדותיך לעולם הבינני ואחיה׃</li>
      <li>קראתי בכל לב ענני יהוה חקיך אצרה׃</li>
      <li>קראתיך הושיעני ואשמרה עדתיך׃</li>
      <li>קדמתי בנשף ואשועה לדבריך יחלתי׃</li>
      <li>קדמו עיני אשמרות לשיח באמרתך׃</li>
      <li>קולי שמעה כחסדך יהוה כמשפטך חיני׃</li>
      <li>קרבו רדפי זמה מתורתך רחקו׃</li>
      <li>קרוב אתה יהוה וכל מצותיך אמת׃</li>
      <li>קדם ידעתי מעדתיך כי לעולם יסדתם׃</li>
      <li>ראה עניי וחלצני כי תורתך לא שכחתי׃</li>
      <li>ריבה ריבי וגאלני לאמרתך חיני׃</li>
      <li>רחוק מרשעים ישועה כי חקיך לא דרשו׃</li>
      <li>רחמיך רבים יהוה כמשפטיך חיני׃</li>
      <li>רבים רדפי וצרי מעדותיך לא נטיתי׃</li>
      <li>ראיתי בגדים ואתקוטטה אשר אמרתך לא שמרו׃</li>
      <li>ראה כי פקודיך אהבתי יהוה כחסדך חיני׃</li>
      <li>ראש דברך אמת ולעולם כל משפט צדקך׃</li>
      <li>שרים רדפוני חנם ומדבריך פחד לבי׃</li>
      <li>שש אנכי על אמרתך כמוצא שלל רב׃</li>
      <li>שקר שנאתי ואתעבה תורתך אהבתי׃</li>
      <li>שבע ביום הללתיך על משפטי צדקך׃</li>
      <li>שלום רב לאהבי תורתך ואין למו מכשול׃</li>
      <li>שברתי לישועתך יהוה ומצותיך עשיתי׃</li>
      <li>שמרה נפשי עדתיך ואהבם מאד׃</li>
      <li>שמרתי פקודיך ועדתיך כי כל דרכי נגדך׃</li>
      <li>תקרב רנתי לפניך יהוה כדברך הבינני׃</li>
      <li>תבוא תחנתי לפניך כאמרתך הצילני׃</li>
      <li>תבענה שפתי תהלה כי תלמדני חקיך׃</li>
      <li>תען לשוני אמרתך כי כל מצותיך צדק׃</li>
      <li>תהי ידך לעזרני כי פקודיך בחרתי׃</li>
      <li>תאבתי לישועתך יהוה ותורתך שעשעי׃</li>
      <li>תחי נפשי ותהללך ומשפטך יעזרני׃</li>
      <li>תעיתי כשה אבד בקש עבדך כי מצותיך לא שכחתי׃</li>
    </ol>
  </li>
  <li>
    <ol>
      <li>שיר המעלות אל יהוה בצרתה לי קראתי ויענני׃</li>
      <li>יהוה הצילה נפשי משפת שקר מלשון רמיה׃</li>
      <li>מה יתן לך ומה יסיף לך לשון רמיה׃</li>
      <li>חצי גבור שנונים עם גחלי רתמים׃</li>
      <li>אויה לי כי גרתי משך שכנתי עם אהלי קדר׃</li>
      <li>רבת שכנה לה נפשי עם שונא שלום׃</li>
      <li>אני שלום וכי אדבר המה למלחמה׃</li>
    </ol>
  </li>
  <li>
    <ol>
      <li>שיר למעלות אשא עיני אל ההרים מאין יבא עזרי׃</li>
      <li>עזרי מעם יהוה עשה שמים וארץ׃</li>
      <li>אל יתן למוט רגלך אל ינום שמרך׃</li>
      <li>הנה לא ינום ולא יישן שומר ישראל׃</li>
      <li>יהוה שמרך יהוה צלך על יד ימינך׃</li>
      <li>יומם השמש לא יככה וירח בלילה׃</li>
      <li>יהוה ישמרך מכל רע ישמר את נפשך׃</li>
      <li>יהוה ישמר צאתך ובואך מעתה ועד עולם׃</li>
    </ol>
  </li>
  <li>
    <ol>
      <li>שיר המעלות לדוד שמחתי באמרים לי בית יהוה נלך׃</li>
      <li>עמדות היו רגלינו בשעריך ירושלם׃</li>
      <li>ירושלם הבנויה כעיר שחברה לה יחדו׃</li>
      <li>ששם עלו שבטים שבטי יה עדות לישראל להדות לשם יהוה׃</li>
      <li>כי שמה ישבו כסאות למשפט כסאות לבית דויד׃</li>
      <li>שאלו שלום ירושלם ישליו אהביך׃</li>
      <li>יהי שלום בחילך שלוה בארמנותיך׃</li>
      <li>למען אחי ורעי אדברה נא שלום בך׃</li>
      <li>למען בית יהוה אלהינו אבקשה טוב לך׃</li>
    </ol>
  </li>
  <li>
    <ol>
      <li>שיר המעלות אליך נשאתי את עיני הישבי בשמים׃</li>
      <li>הנה כעיני עבדים אל יד אדוניהם כעיני שפחה אל יד גברתה כן עינינו אל יהוה אלהינו עד שיחננו׃</li>
      <li>חננו יהוה חננו כי רב שבענו בוז׃</li>
      <li>רבת שבעה לה נפשנו הלעג השאננים הבוז לגאיונים׃</li>
    </ol>
  </li>
  <li>
    <ol>
      <li>שיר המעלות לדוד לולי יהוה שהיה לנו יאמר נא ישראל׃</li>
      <li>לולי יהוה שהיה לנו בקום עלינו אדם׃</li>
      <li>אזי חיים בלעונו בחרות אפם בנו׃</li>
      <li>אזי המים שטפונו נחלה עבר על נפשנו׃</li>
      <li>אזי עבר על נפשנו המים הזידונים׃</li>
      <li>ברוך יהוה שלא נתננו טרף לשניהם׃</li>
      <li>נפשנו כצפור נמלטה מפח יוקשים הפח נשבר ואנחנו נמלטנו׃</li>
      <li>עזרנו בשם יהוה עשה שמים וארץ׃</li>
    </ol>
  </li>
  <li>
    <ol>
      <li>שיר המעלות הבטחים ביהוה כהר ציון לא ימוט לעולם ישב׃</li>
      <li>ירושלם הרים סביב לה ויהוה סביב לעמו מעתה ועד עולם׃</li>
      <li>כי לא ינוח שבט הרשע על גורל הצדיקים למען לא ישלחו הצדיקים בעולתה ידיהם׃</li>
      <li>היטיבה יהוה לטובים ולישרים בלבותם׃</li>
      <li>והמטים עקלקלותם יוליכם יהוה את פעלי האון שלום על ישראל׃</li>
    </ol>
  </li>
  <li>
    <ol>
      <li>שיר המעלות בשוב יהוה את שיבת ציון היינו כחלמים׃</li>
      <li>אז ימלא שחוק פינו ולשוננו רנה אז יאמרו בגוים הגדיל יהוה לעשות עם אלה׃</li>
      <li>הגדיל יהוה לעשות עמנו היינו שמחים׃</li>
      <li>שובה יהוה את שבותנו כאפיקים בנגב׃</li>
      <li>הזרעים בדמעה ברנה יקצרו׃</li>
      <li>הלוך ילך ובכה נשא משך הזרע בא יבוא ברנה נשא אלמתיו׃</li>
    </ol>
  </li>
  <li>
    <ol>
      <li>שיר המעלות לשלמה אם יהוה לא יבנה בית שוא עמלו בוניו בו אם יהוה לא ישמר עיר שוא שקד שומר׃</li>
      <li>שוא לכם משכימי קום מאחרי שבת אכלי לחם העצבים כן יתן לידידו שנא׃</li>
      <li>הנה נחלת יהוה בנים שכר פרי הבטן׃</li>
      <li>כחצים ביד גבור כן בני הנעורים׃</li>
      <li>אשרי הגבר אשר מלא את אשפתו מהם לא יבשו כי ידברו את אויבים בשער׃</li>
    </ol>
  </li>
  <li>
    <ol>
      <li>שיר המעלות אשרי כל ירא יהוה ההלך בדרכיו׃</li>
      <li>יגיע כפיך כי תאכל אשריך וטוב לך׃</li>
      <li>אשתך כגפן פריה בירכתי ביתך בניך כשתלי זיתים סביב לשלחנך׃</li>
      <li>הנה כי כן יברך גבר ירא יהוה׃</li>
      <li>יברכך יהוה מציון וראה בטוב ירושלם כל ימי חייך׃</li>
      <li>וראה בנים לבניך שלום על ישראל׃</li>
    </ol>
  </li>
  <li>
    <ol>
      <li>שיר המעלות רבת צררוני מנעורי יאמר נא ישראל׃</li>
      <li>רבת צררוני מנעורי גם לא יכלו לי׃</li>
      <li>על גבי חרשו חרשים האריכו למענותם׃</li>
      <li>יהוה צדיק קצץ עבות רשעים׃</li>
      <li>יבשו ויסגו אחור כל שנאי ציון׃</li>
      <li>יהיו כחציר גגות שקדמת שלף יבש׃</li>
      <li>שלא מלא כפו קוצר וחצנו מעמר׃</li>
      <li>ולא אמרו העברים ברכת יהוה אליכם ברכנו אתכם בשם יהוה׃</li>
    </ol>
  </li>
  <li>
    <ol>
      <li>שיר המעלות ממעמקים קראתיך יהוה׃</li>
      <li>אדני שמעה בקולי תהיינה אזניך קשבות לקול תחנוני׃</li>
      <li>אם עונות תשמר יה אדני מי יעמד׃</li>
      <li>כי עמך הסליחה למען תורא׃</li>
      <li>קויתי יהוה קותה נפשי ולדברו הוחלתי׃</li>
      <li>נפשי לאדני משמרים לבקר שמרים לבקר׃</li>
      <li>יחל ישראל אל יהוה כי עם יהוה החסד והרבה עמו פדות׃</li>
      <li>והוא יפדה את ישראל מכל עונתיו׃</li>
    </ol>
  </li>
  <li>
    <ol>
      <li>שיר המעלות לדוד יהוה לא גבה לבי ולא רמו עיני ולא הלכתי בגדלות ובנפלאות ממני׃</li>
      <li>אם לא שויתי ודוממתי נפשי כגמל עלי אמו כגמל עלי נפשי׃</li>
      <li>יחל ישראל אל יהוה מעתה ועד עולם׃</li>
    </ol>
  </li>
  <li>
    <ol>
      <li>שיר המעלות זכור יהוה לדוד את כל ענותו׃</li>
      <li>אשר נשבע ליהוה נדר לאביר יעקב׃</li>
      <li>אם אבא באהל ביתי אם אעלה על ערש יצועי׃</li>
      <li>אם אתן שנת לעיני לעפעפי תנומה׃</li>
      <li>עד אמצא מקום ליהוה משכנות לאביר יעקב׃</li>
      <li>הנה שמענוה באפרתה מצאנוה בשדי יער׃</li>
      <li>נבואה למשכנותיו נשתחוה להדם רגליו׃</li>
      <li>קומה יהוה למנוחתך אתה וארון עזך׃</li>
      <li>כהניך ילבשו צדק וחסידיך ירננו׃</li>
      <li>בעבור דוד עבדך אל תשב פני משיחך׃</li>
      <li>נשבע יהוה לדוד אמת לא ישוב ממנה מפרי בטנך אשית לכסא לך׃</li>
      <li>אם ישמרו בניך בריתי ועדתי זו אלמדם גם בניהם עדי עד ישבו לכסא לך׃</li>
      <li>כי בחר יהוה בציון אוה למושב לו׃</li>
      <li>זאת מנוחתי עדי עד פה אשב כי אותיה׃</li>
      <li>צידה ברך אברך אביוניה אשביע לחם׃</li>
      <li>וכהניה אלביש ישע וחסידיה רנן ירננו׃</li>
      <li>שם אצמיח קרן לדוד ערכתי נר למשיחי׃</li>
      <li>אויביו אלביש בשת ועליו יציץ נזרו׃</li>
    </ol>
  </li>
  <li>
    <ol>
      <li>שיר המעלות לדוד הנה מה טוב ומה נעים שבת אחים גם יחד׃</li>
      <li>כשמן הטוב על הראש ירד על הזקן זקן אהרן שירד על פי מדותיו׃</li>
      <li>כטל חרמון שירד על הררי ציון כי שם צוה יהוה את הברכה חיים עד העולם׃</li>
    </ol>
  </li>
  <li>
    <ol>
      <li>שיר המעלות הנה ברכו את יהוה כל עבדי יהוה העמדים בבית יהוה בלילות׃</li>
      <li>שאו ידכם קדש וברכו את יהוה׃</li>
      <li>יברכך יהוה מציון עשה שמים וארץ׃</li>
    </ol>
  </li>
  <li>
    <ol>
      <li>הללו יה הללו את שם יהוה הללו עבדי יהוה׃</li>
      <li>שעמדים בבית יהוה בחצרות בית אלהינו׃</li>
      <li>הללו יה כי טוב יהוה זמרו לשמו כי נעים׃</li>
      <li>כי יעקב בחר לו יה ישראל לסגלתו׃</li>
      <li>כי אני ידעתי כי גדול יהוה ואדנינו מכל אלהים׃</li>
      <li>כל אשר חפץ יהוה עשה בשמים ובארץ בימים וכל תהומות׃</li>
      <li>מעלה נשאים מקצה הארץ ברקים למטר עשה מוצא רוח מאוצרותיו׃</li>
      <li>שהכה בכורי מצרים מאדם עד בהמה׃</li>
      <li>שלח אתות ומפתים בתוככי מצרים בפרעה ובכל עבדיו׃</li>
      <li>שהכה גוים רבים והרג מלכים עצומים׃</li>
      <li>לסיחון מלך האמרי ולעוג מלך הבשן ולכל ממלכות כנען׃</li>
      <li>ונתן ארצם נחלה נחלה לישראל עמו׃</li>
      <li>יהוה שמך לעולם יהוה זכרך לדר ודר׃</li>
      <li>כי ידין יהוה עמו ועל עבדיו יתנחם׃</li>
      <li>עצבי הגוים כסף וזהב מעשה ידי אדם׃</li>
      <li>פה להם ולא ידברו עינים להם ולא יראו׃</li>
      <li>אזנים להם ולא יאזינו אף אין יש רוח בפיהם׃</li>
      <li>כמוהם יהיו עשיהם כל אשר בטח בהם׃</li>
      <li>בית ישראל ברכו את יהוה בית אהרן ברכו את יהוה׃</li>
      <li>בית הלוי ברכו את יהוה יראי יהוה ברכו את יהוה׃</li>
      <li>ברוך יהוה מציון שכן ירושלם הללו יה׃</li>
    </ol>
  </li>
  <li>
    <ol>
      <li>הודו ליהוה כי טוב כי לעולם חסדו׃</li>
      <li>הודו לאלהי האלהים כי לעולם חסדו׃</li>
      <li>הודו לאדני האדנים כי לעולם חסדו׃</li>
      <li>לעשה נפלאות גדלות לבדו כי לעולם חסדו׃</li>
      <li>לעשה השמים בתבונה כי לעולם חסדו׃</li>
      <li>לרקע הארץ על המים כי לעולם חסדו׃</li>
      <li>לעשה אורים גדלים כי לעולם חסדו׃</li>
      <li>את השמש לממשלת ביום כי לעולם חסדו׃</li>
      <li>את הירח וכוכבים לממשלות בלילה כי לעולם חסדו׃</li>
      <li>למכה מצרים בבכוריהם כי לעולם חסדו׃</li>
      <li>ויוצא ישראל מתוכם כי לעולם חסדו׃</li>
      <li>ביד חזקה ובזרוע נטויה כי לעולם חסדו׃</li>
      <li>לגזר ים סוף לגזרים כי לעולם חסדו׃</li>
      <li>והעביר ישראל בתוכו כי לעולם חסדו׃</li>
      <li>ונער פרעה וחילו בים סוף כי לעולם חסדו׃</li>
      <li>למוליך עמו במדבר כי לעולם חסדו׃</li>
      <li>למכה מלכים גדלים כי לעולם חסדו׃</li>
      <li>ויהרג מלכים אדירים כי לעולם חסדו׃</li>
      <li>לסיחון מלך האמרי כי לעולם חסדו׃</li>
      <li>ולעוג מלך הבשן כי לעולם חסדו׃</li>
      <li>ונתן ארצם לנחלה כי לעולם חסדו׃</li>
      <li>נחלה לישראל עבדו כי לעולם חסדו׃</li>
      <li>שבשפלנו זכר לנו כי לעולם חסדו׃</li>
      <li>ויפרקנו מצרינו כי לעולם חסדו׃</li>
      <li>נתן לחם לכל בשר כי לעולם חסדו׃</li>
      <li>הודו לאל השמים כי לעולם חסדו׃</li>
    </ol>
  </li>
  <li>
    <ol>
      <li>על נהרות בבל שם ישבנו גם בכינו בזכרנו את ציון׃</li>
      <li>על ערבים בתוכה תלינו כנרותינו׃</li>
      <li>כי שם שאלונו שובינו דברי שיר ותוללינו שמחה שירו לנו משיר ציון׃</li>
      <li>איך נשיר את שיר יהוה על אדמת נכר׃</li>
      <li>אם אשכחך ירושלם תשכח ימיני׃</li>
      <li>תדבק לשוני לחכי אם לא אזכרכי אם לא אעלה את ירושלם על ראש שמחתי׃</li>
      <li>זכר יהוה לבני אדום את יום ירושלם האמרים ערו ערו עד היסוד בה׃</li>
      <li>בת בבל השדודה אשרי שישלם לך את גמולך שגמלת לנו׃</li>
      <li>אשרי שיאחז ונפץ את עלליך אל הסלע׃</li>
    </ol>
  </li>
  <li>
    <ol>
      <li>לדוד אודך בכל לבי נגד אלהים אזמרך׃</li>
      <li>אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך׃</li>
      <li>ביום קראתי ותענני תרהבני בנפשי עז׃</li>
      <li>יודוך יהוה כל מלכי ארץ כי שמעו אמרי פיך׃</li>
      <li>וישירו בדרכי יהוה כי גדול כבוד יהוה׃</li>
      <li>כי רם יהוה ושפל יראה וגבה ממרחק יידע׃</li>
      <li>אם אלך בקרב צרה תחיני על אף איבי תשלח ידך ותושיעני ימינך׃</li>
      <li>יהוה יגמר בעדי יהוה חסדך לעולם מעשי ידיך אל תרף׃</li>
    </ol>
  </li>
  <li>
    <ol>
      <li>למנצח לדוד מזמור יהוה חקרתני ותדע׃</li>
      <li>אתה ידעת שבתי וקומי בנתה לרעי מרחוק׃</li>
      <li>ארחי ורבעי זרית וכל דרכי הסכנתה׃</li>
      <li>כי אין מלה בלשוני הן יהוה ידעת כלה׃</li>
      <li>אחור וקדם צרתני ותשת עלי כפכה׃</li>
      <li>פלאיה דעת ממני נשגבה לא אוכל לה׃</li>
      <li>אנה אלך מרוחך ואנה מפניך אברח׃</li>
      <li>אם אסק שמים שם אתה ואציעה שאול הנך׃</li>
      <li>אשא כנפי שחר אשכנה באחרית ים׃</li>
      <li>גם שם ידך תנחני ותאחזני ימינך׃</li>
      <li>ואמר אך חשך ישופני ולילה אור בעדני׃</li>
      <li>גם חשך לא יחשיך ממך ולילה כיום יאיר כחשיכה כאורה׃</li>
      <li>כי אתה קנית כליתי תסכני בבטן אמי׃</li>
      <li>אודך על כי נוראות נפליתי נפלאים מעשיך ונפשי ידעת מאד׃</li>
      <li>לא נכחד עצמי ממך אשר עשיתי בסתר רקמתי בתחתיות ארץ׃</li>
      <li>גלמי ראו עיניך ועל ספרך כלם יכתבו ימים יצרו ולא אחד בהם׃</li>
      <li>ולי מה יקרו רעיך אל מה עצמו ראשיהם׃</li>
      <li>אספרם מחול ירבון הקיצתי ועודי עמך׃</li>
      <li>אם תקטל אלוה רשע ואנשי דמים סורו מני׃</li>
      <li>אשר יאמרך למזמה נשא לשוא עריך׃</li>
      <li>הלוא משנאיך יהוה אשנא ובתקוממיך אתקוטט׃</li>
      <li>תכלית שנאה שנאתים לאויבים היו לי׃</li>
      <li>חקרני אל ודע לבבי בחנני ודע שרעפי׃</li>
      <li>וראה אם דרך עצב בי ונחני בדרך עולם׃</li>
    </ol>
  </li>
  <li>
    <ol>
      <li>למנצח מזמור לדוד חלצני יהוה מאדם רע מאיש חמסים תנצרני׃</li>
      <li>אשר חשבו רעות בלב כל יום יגורו מלחמות׃</li>
      <li>שננו לשונם כמו נחש חמת עכשוב תחת שפתימו סלה׃</li>
      <li>שמרני יהוה מידי רשע מאיש חמסים תנצרני אשר חשבו לדחות פעמי׃</li>
      <li>טמנו גאים פח לי וחבלים פרשו רשת ליד מעגל מקשים שתו לי סלה׃</li>
      <li>אמרתי ליהוה אלי אתה האזינה יהוה קול תחנוני׃</li>
      <li>יהוה אדני עז ישועתי סכתה לראשי ביום נשק׃</li>
      <li>אל תתן יהוה מאויי רשע זממו אל תפק ירומו סלה׃</li>
      <li>ראש מסבי עמל שפתימו יכסומו׃</li>
      <li>ימיטו עליהם גחלים באש יפלם במהמרות בל יקומו׃</li>
      <li>איש לשון בל יכון בארץ איש חמס רע יצודנו למדחפת׃</li>
      <li>ידעת כי יעשה יהוה דין עני משפט אבינים׃</li>
      <li>אך צדיקים יודו לשמך ישבו ישרים את פניך׃</li>
    </ol>
  </li>
  <li>
    <ol>
      <li>מזמור לדוד יהוה קראתיך חושה לי האזינה קולי בקראי לך׃</li>
      <li>תכון תפלתי קטרת לפניך משאת כפי מנחת ערב׃</li>
      <li>שיתה יהוה שמרה לפי נצרה על דל שפתי׃</li>
      <li>אל תט לבי לדבר רע להתעולל עללות ברשע את אישים פעלי און ובל אלחם במנעמיהם׃</li>
      <li>יהלמני צדיק חסד ויוכיחני שמן ראש אל יני ראשי כי עוד ותפלתי ברעותיהם׃</li>
      <li>נשמטו בידי סלע שפטיהם ושמעו אמרי כי נעמו׃</li>
      <li>כמו פלח ובקע בארץ נפזרו עצמינו לפי שאול׃</li>
      <li>כי אליך יהוה אדני עיני בכה חסיתי אל תער נפשי׃</li>
      <li>שמרני מידי פח יקשו לי ומקשות פעלי און׃</li>
      <li>יפלו במכמריו רשעים יחד אנכי עד אעבור׃</li>
    </ol>
  </li>
  <li>
    <ol>
      <li>משכיל לדוד בהיותו במערה תפלה קולי אל יהוה אזעק קולי אל יהוה אתחנן׃</li>
      <li>אשפך לפניו שיחי צרתי לפניו אגיד׃</li>
      <li>בהתעטף עלי רוחי ואתה ידעת נתיבתי בארח זו אהלך טמנו פח לי׃</li>
      <li>הביט ימין וראה ואין לי מכיר אבד מנוס ממני אין דורש לנפשי׃</li>
      <li>זעקתי אליך יהוה אמרתי אתה מחסי חלקי בארץ החיים׃</li>
      <li>הקשיבה אל רנתי כי דלותי מאד הצילני מרדפי כי אמצו ממני׃</li>
      <li>הוציאה ממסגר נפשי להודות את שמך בי יכתרו צדיקים כי תגמל עלי׃</li>
    </ol>
  </li>
  <li>
    <ol>
      <li>מזמור לדוד יהוה שמע תפלתי האזינה אל תחנוני באמנתך ענני בצדקתך׃</li>
      <li>ואל תבוא במשפט את עבדך כי לא יצדק לפניך כל חי׃</li>
      <li>כי רדף אויב נפשי דכא לארץ חיתי הושיבני במחשכים כמתי עולם׃</li>
      <li>ותתעטף עלי רוחי בתוכי ישתומם לבי׃</li>
      <li>זכרתי ימים מקדם הגיתי בכל פעלך במעשה ידיך אשוחח׃</li>
      <li>פרשתי ידי אליך נפשי כארץ עיפה לך סלה׃</li>
      <li>מהר ענני יהוה כלתה רוחי אל תסתר פניך ממני ונמשלתי עם ירדי בור׃</li>
      <li>השמיעני בבקר חסדך כי בך בטחתי הודיעני דרך זו אלך כי אליך נשאתי נפשי׃</li>
      <li>הצילני מאיבי יהוה אליך כסתי׃</li>
      <li>למדני לעשות רצונך כי אתה אלוהי רוחך טובה תנחני בארץ מישור׃</li>
      <li>למען שמך יהוה תחיני בצדקתך תוציא מצרה נפשי׃</li>
      <li>ובחסדך תצמית איבי והאבדת כל צררי נפשי כי אני עבדך׃</li>
    </ol>
  </li>
  <li>
    <ol>
      <li>לדוד ברוך יהוה צורי המלמד ידי לקרב אצבעותי למלחמה׃</li>
      <li>חסדי ומצודתי משגבי ומפלטי לי מגני ובו חסיתי הרודד עמי תחתי׃</li>
      <li>יהוה מה אדם ותדעהו בן אנוש ותחשבהו׃</li>
      <li>אדם להבל דמה ימיו כצל עובר׃</li>
      <li>יהוה הט שמיך ותרד גע בהרים ויעשנו׃</li>
      <li>ברוק ברק ותפיצם שלח חציך ותהמם׃</li>
      <li>שלח ידיך ממרום פצני והצילני ממים רבים מיד בני נכר׃</li>
      <li>אשר פיהם דבר שוא וימינם ימין שקר׃</li>
      <li>אלהים שיר חדש אשירה לך בנבל עשור אזמרה לך׃</li>
      <li>הנותן תשועה למלכים הפוצה את דוד עבדו מחרב רעה׃</li>
      <li>פצני והצילני מיד בני נכר אשר פיהם דבר שוא וימינם ימין שקר׃</li>
      <li>אשר בנינו כנטעים מגדלים בנעוריהם בנותינו כזוית מחטבות תבנית היכל׃</li>
      <li>מזוינו מלאים מפיקים מזן אל זן צאוננו מאליפות מרבבות בחוצותינו׃</li>
      <li>אלופינו מסבלים אין פרץ ואין יוצאת ואין צוחה ברחבתינו׃</li>
      <li>אשרי העם שככה לו אשרי העם שיהוה אלהיו׃</li>
    </ol>
  </li>
  <li>
    <ol>
      <li>תהלה לדוד ארוממך אלוהי המלך ואברכה שמך לעולם ועד׃</li>
      <li>בכל יום אברכך ואהללה שמך לעולם ועד׃</li>
      <li>גדול יהוה ומהלל מאד ולגדלתו אין חקר׃</li>
      <li>דור לדור ישבח מעשיך וגבורתיך יגידו׃</li>
      <li>הדר כבוד הודך ודברי נפלאותיך אשיחה׃</li>
      <li>ועזוז נוראתיך יאמרו וגדולתיך אספרנה׃</li>
      <li>זכר רב טובך יביעו וצדקתך ירננו׃</li>
      <li>חנון ורחום יהוה ארך אפים וגדל חסד׃</li>
      <li>טוב יהוה לכל ורחמיו על כל מעשיו׃</li>
      <li>יודוך יהוה כל מעשיך וחסידיך יברכוכה׃</li>
      <li>כבוד מלכותך יאמרו וגבורתך ידברו׃</li>
      <li>להודיע לבני האדם גבורתיו וכבוד הדר מלכותו׃</li>
      <li>מלכותך מלכות כל עלמים וממשלתך בכל דור ודור׃</li>
      <li>סומך יהוה לכל הנפלים וזוקף לכל הכפופים׃</li>
      <li>עיני כל אליך ישברו ואתה נותן להם את אכלם בעתו׃</li>
      <li>פותח את ידך ומשביע לכל חי רצון׃</li>
      <li>צדיק יהוה בכל דרכיו וחסיד בכל מעשיו׃</li>
      <li>קרוב יהוה לכל קראיו לכל אשר יקראהו באמת׃</li>
      <li>רצון יראיו יעשה ואת שועתם ישמע ויושיעם׃</li>
      <li>שומר יהוה את כל אהביו ואת כל הרשעים ישמיד׃</li>
      <li>תהלת יהוה ידבר פי ויברך כל בשר שם קדשו לעולם ועד׃</li>
    </ol>
  </li>
  <li>
    <ol>
      <li>הללו יה הללי נפשי את יהוה׃</li>
      <li>אהללה יהוה בחיי אזמרה לאלהי בעודי׃</li>
      <li>אל תבטחו בנדיבים בבן אדם שאין לו תשועה׃</li>
      <li>תצא רוחו ישב לאדמתו ביום ההוא אבדו עשתנתיו׃</li>
      <li>אשרי שאל יעקב בעזרו שברו על יהוה אלהיו׃</li>
      <li>עשה שמים וארץ את הים ואת כל אשר בם השמר אמת לעולם׃</li>
      <li>עשה משפט לעשוקים נתן לחם לרעבים יהוה מתיר אסורים׃</li>
      <li>יהוה פקח עורים יהוה זקף כפופים יהוה אהב צדיקים׃</li>
      <li>יהוה שמר את גרים יתום ואלמנה יעודד ודרך רשעים יעות׃</li>
      <li>ימלך יהוה לעולם אלהיך ציון לדר ודר הללו יה׃</li>
    </ol>
  </li>
  <li>
    <ol>
      <li>הללו יה כי טוב זמרה אלהינו כי נעים נאוה תהלה׃</li>
      <li>בונה ירושלם יהוה נדחי ישראל יכנס׃</li>
      <li>הרפא לשבורי לב ומחבש לעצבותם׃</li>
      <li>מונה מספר לכוכבים לכלם שמות יקרא׃</li>
      <li>גדול אדונינו ורב כח לתבונתו אין מספר׃</li>
      <li>מעודד ענוים יהוה משפיל רשעים עדי ארץ׃</li>
      <li>ענו ליהוה בתודה זמרו לאלהינו בכנור׃</li>
      <li>המכסה שמים בעבים המכין לארץ מטר המצמיח הרים חציר׃</li>
      <li>נותן לבהמה לחמה לבני ערב אשר יקראו׃</li>
      <li>לא בגבורת הסוס יחפץ לא בשוקי האיש ירצה׃</li>
      <li>רוצה יהוה את יראיו את המיחלים לחסדו׃</li>
      <li>שבחי ירושלם את יהוה הללי אלהיך ציון׃</li>
      <li>כי חזק בריחי שעריך ברך בניך בקרבך׃</li>
      <li>השם גבולך שלום חלב חטים ישביעך׃</li>
      <li>השלח אמרתו ארץ עד מהרה ירוץ דברו׃</li>
      <li>הנתן שלג כצמר כפור כאפר יפזר׃</li>
      <li>משליך קרחו כפתים לפני קרתו מי יעמד׃</li>
      <li>ישלח דברו וימסם ישב רוחו יזלו מים׃</li>
      <li>מגיד דברו ליעקב חקיו ומשפטיו לישראל׃</li>
      <li>לא עשה כן לכל גוי ומשפטים בל ידעום הללו יה׃</li>
    </ol>
  </li>
  <li>
    <ol>
      <li>הללו יה הללו את יהוה מן השמים הללוהו במרומים׃</li>
      <li>הללוהו כל מלאכיו הללוהו כל צבאו׃</li>
      <li>הללוהו שמש וירח הללוהו כל כוכבי אור׃</li>
      <li>הללוהו שמי השמים והמים אשר מעל השמים׃</li>
      <li>יהללו את שם יהוה כי הוא צוה ונבראו׃</li>
      <li>ויעמידם לעד לעולם חק נתן ולא יעבור׃</li>
      <li>הללו את יהוה מן הארץ תנינים וכל תהמות׃</li>
      <li>אש וברד שלג וקיטור רוח סערה עשה דברו׃</li>
      <li>ההרים וכל גבעות עץ פרי וכל ארזים׃</li>
      <li>החיה וכל בהמה רמש וצפור כנף׃</li>
      <li>מלכי ארץ וכל לאמים שרים וכל שפטי ארץ׃</li>
      <li>בחורים וגם בתולות זקנים עם נערים׃</li>
      <li>יהללו את שם יהוה כי נשגב שמו לבדו הודו על ארץ ושמים׃</li>
      <li>וירם קרן לעמו תהלה לכל חסידיו לבני ישראל עם קרבו הללו יה׃</li>
    </ol>
  </li>
  <li>
    <ol>
      <li>הללו יה שירו ליהוה שיר חדש תהלתו בקהל חסידים׃</li>
      <li>ישמח ישראל בעשיו בני ציון יגילו במלכם׃</li>
      <li>יהללו שמו במחול בתף וכנור יזמרו לו׃</li>
      <li>כי רוצה יהוה בעמו יפאר ענוים בישועה׃</li>
      <li>יעלזו חסידים בכבוד ירננו על משכבותם׃</li>
      <li>רוממות אל בגרונם וחרב פיפיות בידם׃</li>
      <li>לעשות נקמה בגוים תוכחת בל אמים׃</li>
      <li>לאסר מלכיהם בזקים ונכבדיהם בכבלי ברזל׃</li>
      <li>לעשות בהם משפט כתוב הדר הוא לכל חסידיו הללו יה׃</li>
    </ol>
  </li>
  <li>
    <ol>
      <li>הללו יה הללו אל בקדשו הללוהו ברקיע עזו׃</li>
      <li>הללוהו בגבורתיו הללוהו כרב גדלו׃</li>
      <li>הללוהו בתקע שופר הללוהו בנבל וכנור׃</li>
      <li>הללוהו בתף ומחול הללוהו במנים ועוגב׃</li>
      <li>הללוהו בצלצלי שמע הללוהו בצלצלי תרועה׃</li>
      <li>כל הנשמה תהלל יה הללו יה׃</li>
    </ol>
  </li>
</ol>