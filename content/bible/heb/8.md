<ol>
  <li>
    <ol>
      <li>ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו׃</li>
      <li>ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו שדי מואב ויהיו שם׃</li>
      <li>וימת אלימלך איש נעמי ותשאר היא ושני בניה׃</li>
      <li>וישאו להם נשים מאביות שם האחת ערפה ושם השנית רות וישבו שם כעשר שנים׃</li>
      <li>וימותו גם שניהם מחלון וכליון ותשאר האשה משני ילדיה ומאישה׃</li>
      <li>ותקם היא וכלתיה ותשב משדי מואב כי שמעה בשדה מואב כי פקד יהוה את עמו לתת להם לחם׃</li>
      <li>ותצא מן המקום אשר היתה שמה ושתי כלתיה עמה ותלכנה בדרך לשוב אל ארץ יהודה׃</li>
      <li>ותאמר נעמי לשתי כלתיה לכנה שבנה אשה לבית אמה יעשה יהוה עמכם חסד כאשר עשיתם עם המתים ועמדי׃</li>
      <li>יתן יהוה לכם ומצאן מנוחה אשה בית אישה ותשק להן ותשאנה קולן ותבכינה׃</li>
      <li>ותאמרנה לה כי אתך נשוב לעמך׃</li>
      <li>ותאמר נעמי שבנה בנתי למה תלכנה עמי העוד לי בנים במעי והיו לכם לאנשים׃</li>
      <li>שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים׃</li>
      <li>הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד יהוה׃</li>
      <li>ותשנה קולן ותבכינה עוד ותשק ערפה לחמותה ורות דבקה בה׃</li>
      <li>ותאמר הנה שבה יבמתך אל עמה ואל אלהיה שובי אחרי יבמתך׃</li>
      <li>ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואלהיך אלהי׃</li>
      <li>באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך׃</li>
      <li>ותרא כי מתאמצת היא ללכת אתה ותחדל לדבר אליה׃</li>
      <li>ותלכנה שתיהם עד באנה בית לחם ויהי כבאנה בית לחם ותהם כל העיר עליהן ותאמרנה הזאת נעמי׃</li>
      <li>ותאמר אליהן אל תקראנה לי נעמי קראן לי מרא כי המר שדי לי מאד׃</li>
      <li>אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי׃</li>
      <li>ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים׃</li>
    </ol>
  </li>
  <li>
    <ol>
      <li>ולנעמי מידע לאישה איש גבור חיל ממשפחת אלימלך ושמו בעז׃</li>
      <li>ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי׃</li>
      <li>ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך׃</li>
      <li>והנה בעז בא מבית לחם ויאמר לקוצרים יהוה עמכם ויאמרו לו יברכך יהוה׃</li>
      <li>ויאמר בעז לנערו הנצב על הקוצרים למי הנערה הזאת׃</li>
      <li>ויען הנער הנצב על הקוצרים ויאמר נערה מואביה היא השבה עם נעמי משדה מואב׃</li>
      <li>ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט׃</li>
      <li>ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי׃</li>
      <li>עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים׃</li>
      <li>ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה׃</li>
      <li>ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום׃</li>
      <li>ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו׃</li>
      <li>ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך׃</li>
      <li>ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקוצרים ויצבט לה קלי ותאכל ותשבע ותתר׃</li>
      <li>ותקם ללקט ויצו בעז את נעריו לאמר גם בין העמרים תלקט ולא תכלימוה׃</li>
      <li>וגם של תשלו לה מן הצבתים ועזבתם ולקטה ולא תגערו בה׃</li>
      <li>ותלקט בשדה עד הערב ותחבט את אשר לקטה ויהי כאיפה שערים׃</li>
      <li>ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה׃</li>
      <li>ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז׃</li>
      <li>ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא׃</li>
      <li>ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי׃</li>
      <li>ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר׃</li>
      <li>ותדבק בנערות בעז ללקט עד כלות קציר השערים וקציר החטים ותשב את חמותה׃</li>
    </ol>
  </li>
  <li>
    <ol>
      <li>ותאמר לה נעמי חמותה בתי הלא אבקש לך מנוח אשר ייטב לך׃</li>
      <li>ועתה הלא בעז מדעתנו אשר היית את נערותיו הנה הוא זרה את גרן השערים הלילה׃</li>
      <li>ורחצת וסכת ושמת שמלתך עליך וירדתי הגרן אל תודעי לאיש עד כלתו לאכל ולשתות׃</li>
      <li>ויהי בשכבו וידעת את המקום אשר ישכב שם ובאת וגלית מרגלתיו ושכבתי והוא יגיד לך את אשר תעשין׃</li>
      <li>ותאמר אליה כל אשר תאמרי אעשה׃</li>
      <li>ותרד הגרן ותעש ככל אשר צותה חמותה׃</li>
      <li>ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב׃</li>
      <li>ויהי בחצי הלילה ויחרד האיש וילפת והנה אשה שכבת מרגלתיו׃</li>
      <li>ויאמר מי את ותאמר אנכי רות אמתך ופרשת כנפך על אמתך כי גאל אתה׃</li>
      <li>ויאמר ברוכה את ליהוה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר׃</li>
      <li>ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את׃</li>
      <li>ועתה כי אמנם כי אם גאל אנכי וגם יש גאל קרוב ממני׃</li>
      <li>ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר׃</li>
      <li>ותשכב מרגלתו עד הבקר ותקם בטרום יכיר איש את רעהו ויאמר אל יודע כי באה האשה הגרן׃</li>
      <li>ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר׃</li>
      <li>ותבוא אל חמותה ותאמר מי את בתי ותגד לה את כל אשר עשה לה האיש׃</li>
      <li>ותאמר שש השערים האלה נתן לי כי אמר אל תבואי ריקם אל חמותך׃</li>
      <li>ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום׃</li>
    </ol>
  </li>
  <li>
    <ol>
      <li>ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב׃</li>
      <li>ויקח עשרה אנשים מזקני העיר ויאמר שבו פה וישבו׃</li>
      <li>ויאמר לגאל חלקת השדה אשר לאחינו לאלימלך מכרה נעמי השבה משדה מואב׃</li>
      <li>ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃</li>
      <li>ויאמר בעז ביום קנותך השדה מיד נעמי ומאת רות המואביה אשת המת קניתי להקים שם המת על נחלתו׃</li>
      <li>ויאמר הגאל לא אוכל לגאול לי פן אשחית את נחלתי גאל לך אתה את גאלתי כי לא אוכל לגאל׃</li>
      <li>וזאת לפנים בישראל על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל׃</li>
      <li>ויאמר הגאל לבעז קנה לך וישלף נעלו׃</li>
      <li>ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי׃</li>
      <li>וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום׃</li>
      <li>ויאמרו כל העם אשר בשער והזקנים עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם׃</li>
      <li>ויהי ביתך כבית פרץ אשר ילדה תמר ליהודה מן הזרע אשר יתן יהוה לך מן הנערה הזאת׃</li>
      <li>ויקח בעז את רות ותהי לו לאשה ויבא אליה ויתן יהוה לה הריון ותלד בן׃</li>
      <li>ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל׃</li>
      <li>והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים׃</li>
      <li>ותקח נעמי את הילד ותשתהו בחיקה ותהי לו לאמנת׃</li>
      <li>ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד׃</li>
      <li>ואלה תולדות פרץ פרץ הוליד את חצרון׃</li>
      <li>וחצרון הוליד את רם ורם הוליד את עמינדב׃</li>
      <li>ועמינדב הוליד את נחשון ונחשון הוליד את שלמה׃</li>
      <li>ושלמון הוליד את בעז ובעז הוליד את עובד׃</li>
      <li>ועבד הוליד את ישי וישי הוליד את דוד׃</li>
    </ol>
  </li>
</ol>