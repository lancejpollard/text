<ol dir="rtl">
  <li>
    <ol>
      <li>המשא אשר חזה חבקוק הנביא׃</li>
      <li>עד אנה יהוה שועתי ולא תשמע אזעק אליך חמס ולא תושיע׃</li>
      <li>למה תראני און ועמל תביט ושד וחמס לנגדי ויהי ריב ומדון ישא׃</li>
      <li>על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל׃</li>
      <li>ראו בגוים והביטו והתמהו תמהו כי פעל פעל בימיכם לא תאמינו כי יספר׃</li>
      <li>כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו׃</li>
      <li>אים ונורא הוא ממנו משפטו ושאתו יצא׃</li>
      <li>וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול׃</li>
      <li>כלה לחמס יבוא מגמת פניהם קדימה ויאסף כחול שבי׃</li>
      <li>והוא במלכים יתקלס ורזנים משחק לו הוא לכל מבצר ישחק ויצבר עפר וילכדה׃</li>
      <li>אז חלף רוח ויעבר ואשם זו כחו לאלהו׃</li>
      <li>הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו׃</li>
      <li>טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו׃</li>
      <li>ותעשה אדם כדגי הים כרמש לא משל בו׃</li>
      <li>כלה בחכה העלה יגרהו בחרמו ויאספהו במכמרתו על כן ישמח ויגיל׃</li>
      <li>על כן יזבח לחרמו ויקטר למכמרתו כי בהמה שמן חלקו ומאכלו בראה׃</li>
      <li>העל כן יריק חרמו ותמיד להרג גוים לא יחמול׃</li>
    </ol>
  </li>
  <li>
    <ol>
      <li>על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי׃</li>
      <li>ויענני יהוה ויאמר כתוב חזון ובאר על הלחות למען ירוץ קורא בו׃</li>
      <li>כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר׃</li>
      <li>הנה עפלה לא ישרה נפשו בו וצדיק באמונתו יחיה׃</li>
      <li>ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים׃</li>
      <li>הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט׃</li>
      <li>הלוא פתע יקומו נשכיך ויקצו מזעזעיך והיית למשסות למו׃</li>
      <li>כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה׃</li>
      <li>הוי בצע בצע רע לביתו לשום במרום קנו להנצל מכף רע׃</li>
      <li>יעצת בשת לביתך קצות עמים רבים וחוטא נפשך׃</li>
      <li>כי אבן מקיר תזעק וכפיס מעץ יעננה׃</li>
      <li>הוי בנה עיר בדמים וכונן קריה בעולה׃</li>
      <li>הלוא הנה מאת יהוה צבאות וייגעו עמים בדי אש ולאמים בדי ריק יעפו׃</li>
      <li>כי תמלא הארץ לדעת את כבוד יהוה כמים יכסו על ים׃</li>
      <li>הוי משקה רעהו מספח חמתך ואף שכר למען הביט על מעוריהם׃</li>
      <li>שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך׃</li>
      <li>כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה׃</li>
      <li>מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים׃</li>
      <li>הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו׃</li>
      <li>ויהוה בהיכל קדשו הס מפניו כל הארץ׃</li>
    </ol>
  </li>
  <li>
    <ol>
      <li>תפלה לחבקוק הנביא על שגינות׃</li>
      <li>יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור׃</li>
      <li>אלוה מתימן יבוא וקדוש מהר פארן סלה כסה שמים הודו ותהלתו מלאה הארץ׃</li>
      <li>ונגה כאור תהיה קרנים מידו לו ושם חביון עזה׃</li>
      <li>לפניו ילך דבר ויצא רשף לרגליו׃</li>
      <li>עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו׃</li>
      <li>תחת און ראיתי אהלי כושן ירגזון יריעות ארץ מדין׃</li>
      <li>הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה׃</li>
      <li>עריה תעור קשתך שבעות מטות אמר סלה נהרות תבקע ארץ׃</li>
      <li>ראוך יחילו הרים זרם מים עבר נתן תהום קולו רום ידיהו נשא׃</li>
      <li>שמש ירח עמד זבלה לאור חציך יהלכו לנגה ברק חניתך׃</li>
      <li>בזעם תצעד ארץ באף תדוש גוים׃</li>
      <li>יצאת לישע עמך לישע את משיחך מחצת ראש מבית רשע ערות יסוד עד צואר סלה׃</li>
      <li>נקבת במטיו ראש פרזו יסערו להפיצני עליצתם כמו לאכל עני במסתר׃</li>
      <li>דרכת בים סוסיך חמר מים רבים׃</li>
      <li>שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו׃</li>
      <li>כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים׃</li>
      <li>ואני ביהוה אעלוזה אגילה באלהי ישעי׃</li>
      <li>יהוה אדני חילי וישם רגלי כאילות ועל במותי ידרכני למנצח בנגינותי׃</li>
    </ol>
  </li>
</ol>
