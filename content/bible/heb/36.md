<ol>
  <li>
    <ol>
      <li>דבר יהוה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה׃</li>
      <li>אסף אסף כל מעל פני האדמה נאם יהוה׃</li>
      <li>אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם יהוה׃</li>
      <li>ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים׃</li>
      <li>ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם׃</li>
      <li>ואת הנסוגים מאחרי יהוה ואשר לא בקשו את יהוה ולא דרשהו׃</li>
      <li>הס מפני אדני יהוה כי קרוב יום יהוה כי הכין יהוה זבח הקדיש קראיו׃</li>
      <li>והיה ביום זבח יהוה ופקדתי על השרים ועל בני המלך ועל כל הלבשים מלבוש נכרי׃</li>
      <li>ופקדתי על כל הדולג על המפתן ביום ההוא הממלאים בית אדניהם חמס ומרמה׃</li>
      <li>והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות׃</li>
      <li>הילילו ישבי המכתש כי נדמה כל עם כנען נכרתו כל נטילי כסף׃</li>
      <li>והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע׃</li>
      <li>והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם׃</li>
      <li>קרוב יום יהוה הגדול קרוב ומהר מאד קול יום יהוה מר צרח שם גבור׃</li>
      <li>יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל׃</li>
      <li>יום שופר ותרועה על הערים הבצרות ועל הפנות הגבהות׃</li>
      <li>והצרתי לאדם והלכו כעורים כי ליהוה חטאו ושפך דמם כעפר ולחמם כגללים׃</li>
      <li>גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ׃</li>
    </ol>
  </li>
  <li>
    <ol>
      <li>התקוששו וקושו הגוי לא נכסף׃</li>
      <li>בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה׃</li>
      <li>בקשו את יהוה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף יהוה׃</li>
      <li>כי עזה עזובה תהיה ואשקלון לשממה אשדוד בצהרים יגרשוה ועקרון תעקר׃</li>
      <li>הוי ישבי חבל הים גוי כרתים דבר יהוה עליכם כנען ארץ פלשתים והאבדתיך מאין יושב׃</li>
      <li>והיתה חבל הים נות כרת רעים וגדרות צאן׃</li>
      <li>והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב שבותם׃</li>
      <li>שמעתי חרפת מואב וגדופי בני עמון אשר חרפו את עמי ויגדילו על גבולם׃</li>
      <li>לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום׃</li>
      <li>זאת להם תחת גאונם כי חרפו ויגדלו על עם יהוה צבאות׃</li>
      <li>נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים׃</li>
      <li>גם אתם כושים חללי חרבי המה׃</li>
      <li>ויט ידו על צפון ויאבד את אשור וישם את נינוה לשממה ציה כמדבר׃</li>
      <li>ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה׃</li>
      <li>זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו׃</li>
    </ol>
  </li>
  <li>
    <ol>
      <li>הוי מראה ונגאלה העיר היונה׃</li>
      <li>לא שמעה בקול לא לקחה מוסר ביהוה לא בטחה אל אלהיה לא קרבה׃</li>
      <li>שריה בקרבה אריות שאגים שפטיה זאבי ערב לא גרמו לבקר׃</li>
      <li>נביאיה פחזים אנשי בגדות כהניה חללו קדש חמסו תורה׃</li>
      <li>יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת׃</li>
      <li>הכרתי גוים נשמו פנותם החרבתי חוצותם מבלי עובר נצדו עריהם מבלי איש מאין יושב׃</li>
      <li>אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם׃</li>
      <li>לכן חכו לי נאם יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל הארץ׃</li>
      <li>כי אז אהפך אל עמים שפה ברורה לקרא כלם בשם יהוה לעבדו שכם אחד׃</li>
      <li>מעבר לנהרי כוש עתרי בת פוצי יובלון מנחתי׃</li>
      <li>ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי׃</li>
      <li>והשארתי בקרבך עם עני ודל וחסו בשם יהוה׃</li>
      <li>שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד׃</li>
      <li>רני בת ציון הריעו ישראל שמחי ועלזי בכל לב בת ירושלם׃</li>
      <li>הסיר יהוה משפטיך פנה איבך מלך ישראל יהוה בקרבך לא תיראי רע עוד׃</li>
      <li>ביום ההוא יאמר לירושלם אל תיראי ציון אל ירפו ידיך׃</li>
      <li>יהוה אלהיך בקרבך גבור יושיע ישיש עליך בשמחה יחריש באהבתו יגיל עליך ברנה׃</li>
      <li>נוגי ממועד אספתי ממך היו משאת עליה חרפה׃</li>
      <li>הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם׃</li>
      <li>בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה׃</li>
    </ol>
  </li>
</ol>