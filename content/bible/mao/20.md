<ol>
  <li>
    <ol>
      <li>Ko nga whakatauki a Horomona tama a Rawiri, kingi o Iharaira</li>
      <li>E mohiotia ai te whakaaro nui, te ako; e kitea ai nga kupu o te matauranga</li>
      <li>E riro mai ai te ako a te ngakau mahara, te tika, te whakawa, te mea ano e rite ana</li>
      <li>Hei hoatu i te ngakau tupato ki nga kuware, i te matauranga, i te ngarahu pai ki te taitamariki</li>
      <li>Kia whakarongo ai te tangata whakaaro nui, kia nui ake ai tona mohio; kia whiwhi ai te tangata tupato ki nga whakaaro mohio</li>
      <li>E mohio ai ia ki te whakatauki, ki te kupu whakarite, ki nga kupu a nga whakaaro nui, ki a ratou korero whakapeka</li>
      <li>Ko te wehi ki a Ihowa te timatanga o te matauranga; e whakahawea ana te whakaarokore ki te whakaaro nui, ki te ako</li>
      <li>Whakarongo, e taku tama, ki te ako a tou papa, kaua hoki e whakarerea te ture a tou whaea</li>
      <li>Ka waiho hoki ena hei pare ataahua mo tou matenga, hei mekameka whakapaipai mo tou kaki</li>
      <li>E taku tama, ki te whakawaia koe e te hunga hara, kaua e whakaae</li>
      <li>Ki te mea ratou, Tatou ka haere, ka whakapapa atu, ka whakaheke toto; kia whanga puku tatou, he mea takekore, mo te tangata harakore</li>
      <li>Horomia oratia ratou e tatou, peratia me ta te rua tupapaku; ka riro tinana ratou, ka pera me te hunga e heke atu ana ki te poka</li>
      <li>Ka kitea e tatou nga taonga utu nui katoa, ka whakakiia o tatou whare ki ta tatou e pahua ai</li>
      <li>Maka mai tou wahi ki roto ki to matou; kia kotahi te putea ma tatou katoa</li>
      <li>E taku tama, kaua e haere tahi i te ara me ratou; kaiponuhia tou waewae i to ratou huarahi</li>
      <li>E rere ana hoki o ratou waewae ki te kino, e hohoro ana ratou ki te whakaheke toto</li>
      <li>He maumau hoki te hora o te kupenga ki te tirohanga a tetahi manu</li>
      <li>Ko ratou, he whakaheke i o ratou toto ano i whakapapa ai ratou; he whakamate i a ratou ano i piri ai ratou</li>
      <li>Ka pena nga huarahi o te hunga apo taonga; ko te ora ano o ona rangatira e tangohia</li>
      <li>E hamama ana te whakaaro nui i te huarahi; e puaki ana tona reo i nga waharoa</li>
      <li>E karanga ana ia i te tino wahi whakaminenga; i te wahi tuwhera o nga kuwaha, i roto i te pa, e puaki ana ana kupu</li>
      <li>E te hunga kuware, kia pehea ake te roa o to koutou aroha ki te kuwaretanga? O te hiahia ranei o te hunga whakahi ki to ratou whakahi? O te whakakino ranei a te hunga wairangi ki te matauranga</li>
      <li>Tahuri mai ki taku ako: na ka ringihia e ahau toku wairua ki a koutou, ka whakaaturia aku kupu ki a koutou</li>
      <li>I karanga atu hoki ahau, heoi kihai koutou i pai mai; i totoro atu toku ringa, a kihai tetahi i whai whakaaro mai</li>
      <li>Heoi whakakahoretia iho e koutou toku whakaaro katoa, kihai hoki i aro ki taku ako</li>
      <li>Mo reira ka kata ahau i te ra o to koutou aitua; ka tawai ina pa te pawera ki a koutou</li>
      <li>Ina tae mai to koutou pawera ano he tupuhi, a ka pa mai to koutou aitua ano he paroro; ina tae mai te pouri me te ngakau mamae ki a koutou</li>
      <li>Ko reira ratou karanga ai ki ahau, a e kore ahau e whakahoki kupu atu; ka rapu nui ratou i ahau, otiia e kore ahau e kitea e ratou</li>
      <li>Mo ratou i kino ki te matauranga; kihai hoki i whiriwhiria e ratou te wehi ki a Ihowa</li>
      <li>Kihai i aro mai ki oku whakaaro; whakahawea ana ratou ki taku kupu riri katoa</li>
      <li>Na reira ka kai ratou i nga hua o to ratou nei ara, ka whakakiia ano hoki ki nga mea i titoa e ratou</li>
      <li>Ko te tahuritanga atu hoki o nga kuware hei patu i a ratou; ko te ngakau warea ano hoki o nga wairangi hei huna i a ratou</li>
      <li>Ko te tangata ia e rongo ana ki ahau, ka au tona noho, ka tea hoki i te wehi ki te kino</li>
    </ol>
  </li>
  <li>
    <ol>
      <li>E taku tama, ki te tango koe i aku kupu, ki te huna i aku whakahau ki roto ki a koe</li>
      <li>A ka tahuri tou taringa ki te whakaaro nui, ka anga ano tou ngakau ki te matauranga</li>
      <li>Ae ra, ki te mea ka karangarangatia e koe te matauranga, a ka puaki tou reo ki te ngakau mohio</li>
      <li>Ki te rapua hoki ia e koe ano he hiriwa, ki te kimihia ano he taonga huna</li>
      <li>Ko reira koe matau ai ki te wehi o Ihowa, kite ai i te mohio ki te Atua</li>
      <li>Ma Ihowa hoki e homai te whakaaro nui; no tona mangai te matauranga me te ngakau mohio</li>
      <li>E rongoatia ana e ia te whakaaro nui ma te hunga tika; he whakangungu rakau ia mo te hunga he tapatahi nei te haere</li>
      <li>Kia tiakina ai e ia nga ara o te whakawa, kia tohungia ai te ara o tana hunga tapu</li>
      <li>Ko reira koe mohio ai ki te tika, ki te whakawa, ki te mea ano e rite ana, ae ra, ki nga ara pai katoa</li>
      <li>Ka uru hoki te whakaaro nui ki roto ki tou ngakau, a ka reka te matauranga ki tou wairua</li>
      <li>Ka ai te ngarahu pai hei tiaki i a koe, te ngakau mohio hei pupuri i a koe</li>
      <li>Hei kukume mai i a koe i te ara o te kino, i te tangata e puta ke ana ana korero</li>
      <li>I te hunga e whakarere nei i nga ara o te tika, e haere ana i nga ara o te pouri</li>
      <li>E koa ana, i a ratou e mahi ana i te kino, e hari ana ki nga tikanga parori ke o te kino</li>
      <li>He ara kopikopiko o ratou, he whanoke ratou i o ratou huarahi</li>
      <li>Hei whakaora i a koe i te wahine tauhou, i te wahine tauhou e whakapati nei ki ana kupu</li>
      <li>Kua whakarerea nei e ia te hoa o tona tamahinetanga, kua wareware ki te kawenata o tona Atua</li>
      <li>E heke atu ana hoki tona whare ki te mate, ona ara ki nga tupapaku</li>
      <li>Ko te hunga katoa e haere atu ana ki a ia e kore e hoki mai; e kore ano e mau i a ratou nga ara o te ora</li>
      <li>A ka haere koe i nga ara o nga tangata pai, ka mau ano ki nga ara o te hunga tika</li>
      <li>Ka noho hoki te hunga tika ki te whenua; ka mau te hunga ngakau tapatahi ki reira</li>
      <li>Ka hatepea atu ia te hunga kino i runga i te whenua; ka hutia atu i reira te hunga he kopeka ta ratou mahi</li>
    </ol>
  </li>
  <li>
    <ol>
      <li>E taku tama, kei wareware ki taku ture; kia puritia hoki aku whakahau e tou ngakau</li>
      <li>Katahi ka nui ake nga ra roa mou, nga tau e ora ai, me te ata noho</li>
      <li>Kei whakarerea koe e te atawhai, e te pono; heia ki tou kaki; tuhituhia iho, ko tou ngakau ano hei papa</li>
      <li>Penei ka whiwhi koe ki te atawhai, ki te matauranga pai i te aroaro o te Atua, o te tangata</li>
      <li>Whakapaua tou ngakau ki te whakawhirinaki ki a Ihowa, kaua hoki e okioki ki tou matauranga ake</li>
      <li>I ou ara katoa whakaaro ki a ia, a mana e whakatika ou huarahi</li>
      <li>Kei whakaaro ki a koe he mohio koe; e wehi ki a Ihowa, kia mawehe i te kino</li>
      <li>Hei ora tena ki tou pito, hei makuku ki ou wheua</li>
      <li>Kia whai kororia a Ihowa i ou rawa, i nga matamua ano hoki o au hua katoa</li>
      <li>A ka ki au toa i nga mea maha, ka pakaru ano hoki au rua waina i te waina</li>
      <li>E taku tama, kaua e whakahawea ki ta Ihowa papaki; kei ngakaukore ano koe ina akona e ia</li>
      <li>Ka akona hoki e Ihowa tana e aroha ai, ka pera tana me ta te matua ki te tamaiti e matenuitia ana e ia</li>
      <li>Ka hari te tangata kua kitea nei e ia te whakaaro nui, me te tangata ano kua whiwhi ki te matauranga</li>
      <li>Pai atu hoki te hokohoko o tera i to te hiriwa e hokohokona nei, ona hua i te koura parakore</li>
      <li>Nui atu ona utu i o nga rupi; e kore ano hoki nga mea katoa e minaminatia e koe e rite ki a ia</li>
      <li>Kei tona ringa matau nga ra roa; kei tona maui nga taonga me te kororia</li>
      <li>Ko ona ara he ara ahuareka, ko ona ara katoa he rangimarie</li>
      <li>He rakau ia no te ora ki te hunga e u ana ki a ia; ka hari te tangata e pupuri ana i a ia</li>
      <li>Na te whakaaro nui o Ihowa i whakaturia ai e ia te whenua; na tona mohio tana whakapumautanga i nga rangi</li>
      <li>He mohio nona i pakaru ai nga rire, i maturuturu ai te tomairangi o nga kapua</li>
      <li>E taku tama, kei kotiti ke ena i ou kanohi: puritia te whakaaro nui me te ngarahu pai</li>
      <li>Kei ena he oranga mo tou wairua, he whakapaipai mo tou kaki</li>
      <li>Penei ka haere koe i tou ara, te ai he wehi, e kore ano tou waewae e tutuki</li>
      <li>Ka takoto koe, e kore e wehi, ina, ka takoto koe, ka reka ano tau moe</li>
      <li>Kaua e wehi i te mataku huaki tata, i te whakangaromanga ranei o te hunga kino ina pa mai</li>
      <li>Ko Ihowa hoki hei okiokinga mou, a mana e tiaki tou waewae kei mau</li>
      <li>Kaua e kaiponuhia te pai ki te hunga i tika nei ma ratou, i nga wa e taea ai e tou ringa</li>
      <li>Kaua e mea ki tou hoa, Haere, ka hoki mai ai, a apopo ka hoatu e ahau; i te mea kei a koe ano te mea e takoto ana</li>
      <li>Kei whakatakoto i te kino mo tou hoa, kei te noho hu noa na hoki ia i tou taha</li>
      <li>Kei ngangau pokanoa ki te tangata, ki te mea kahore ana mahi kino ki a koe</li>
      <li>Kei hae ki te tangata nanakia, kaua hoki e whiriwhiria tetahi o ona ara</li>
      <li>He mea whakarihariha hoki te whanoke ki a Ihowa; kei te hunga tika ia tona whakaaro ngaro</li>
      <li>He kanga na Ihowa kei roto i te whare o te tangata kino, he mea manaaki ia nana te nohoanga o te hunga tika</li>
      <li>He pono ka whakahi ia ki te hunga whakahi, ka puta ia tona atawhai ki te hunga whakaiti</li>
      <li>Ka whiwhi te hunga whakaaro nui ki te kororia; he whakama ia te whakanui o nga wairangi</li>
    </ol>
  </li>
  <li>
    <ol>
      <li>Whakarongo, e aku tamariki, ki te whakaako a te matua, tahuri mai hoki kia matauria ai nga whakaaro mohio</li>
      <li>He pai hoki te kupu mohio ka hoatu nei e ahau ki a koutou, kaua taku ture e whakarerea</li>
      <li>He tama ano hoki ahau ki toku papa, a he ngawari, he mea kotahi e matenuitia ana e toku whaea</li>
      <li>I whakaako ano ia i ahau, i mea ki ahau, Puritia aku kupu e tou ngakau; kia mau ki aku whakahau, a e ora koe</li>
      <li>Whaia mou te whakaaro nui, whaia mou te matauranga; kaua e wareware ki tera, kaua hoki e neke atu i nga kupu a toku mangai</li>
      <li>Kaua ia e whakarerea, a mana koe e tiaki; arohaina ia, a mana koe e mau ai</li>
      <li>Ko te whakaaro nui te tino mea; no reira whaia mau te whakaaro nui; a i ou whiwhinga katoa, kia whiwhi koe ki te matauranga</li>
      <li>Whakanuia ia, a mana koe ka kake ai; ka whakahonore ia i a koe ki te awhitia e koe</li>
      <li>Ka homai e ia he pare ataahua ki tou mahunga, ka potaea ano koe e ia ki te karauna whakapaipai</li>
      <li>Whakarongo, e taku tama, maharatia aku kupu, a he maha nga tau e ora ai koe</li>
      <li>He mea whakaako koe naku ki te ara o te whakaaro nui; he mea arahi koe naku i nga ara o te tika</li>
      <li>Ka haere koe, e kore ou takahanga e whakakikitia mai; ki te rere koe, e kore koe e tutuki</li>
      <li>Kia mau ki te ako, kaua e tukua atu; matapoporetia iho, ko tou oranga hoki ia</li>
      <li>Kaua e haere i te ara o te hunga kino, kaua hoki e takahia te huarahi o te hunga he</li>
      <li>Anga ke ake, kaua e tika na reira; peka ake i taua ara, haere tonu atu</li>
      <li>E kore hoki ratou e moe ki te kore e oti tetahi mahi he ma ratou; riro rawa to ratou moe, ki te kahore tetahi tangata e hinga i a ratou</li>
      <li>No te kino hoki te taro e kainga ana e ratou, no te nanakia te waina e inumia ana e ratou</li>
      <li>Ko te huarahi ia o te hunga tika, koia ano kei te marama e whiti ana, a ka neke haere tonu ake tona marama, a taea noatia te tino ra</li>
      <li>Ko te ara o te hunga kino, me he pouri; e kore ratou e mohio ki te mea i tutuki ai ratou</li>
      <li>E taku tama, tahuri ki aku kupu; anga mai tou taringa ki aku korero</li>
      <li>Kei kotiti ke enei i ou kanohi; puritia i waenganui o tou ngakau</li>
      <li>He oranga enei mo te hunga e kitea ai, he rongoa mo o ratou kikokiko katoa</li>
      <li>Kia pau ou mahara ki te tiaki i tou ngakau; no reira hoki nga putanga o te ora</li>
      <li>Whakarerea te mangai whanoke, kia matara rawa i a koe nga ngutu tutu</li>
      <li>Kia hangai tonu te titiro whakamua a ou kanohi; kia titiro ou kamo ki mua tonu i a koe</li>
      <li>Whakatikaia te huarahi o ou waewae, kia u ano hoki ou ara katoa</li>
      <li>Kaua e peka ki matau, ki maui; kia anga ke tou waewae i te kino</li>
    </ol>
  </li>
  <li>
    <ol>
      <li>E taku tama, tahuri ki oki whakaaro nui, kia anga tou taringa ki toku matauranga</li>
      <li>Kia u ai koe ki te ngarahu pai, kia mau ai te matauranga i ou ngutu</li>
      <li>Ko nga ngutu hoki o te wahine ke, kei te maturuturunga iho o te honikoma, ngawari iho tona mangai i te hinu</li>
      <li>He kawa rawa hoki tona mutunga i te taru kawa; he koi, ano he hoari matarua</li>
      <li>Ko ona waewae e heke ana ki te mate, mau pu te reinga i ona takahanga</li>
      <li>Heoi kahore i kitea e ia te ara totika ki te ora: he kotiti ke ona ara, a kahore ia i te matau</li>
      <li>Na reira, e aku tamariki, whakarongo mai ki ahau, kei mahue hoki nga kupu a toku mangai</li>
      <li>Kia matara tou ara i a ia, kaua hoki e tata ki te tatau o tona whare</li>
      <li>Kei hoatu tou honore ki nga tangata ke, ou tau ki te hunga nanakia</li>
      <li>Kei makona nga tangata ke i tou kaha, kei riro ou mauiui ki te whare o te tangata ke</li>
      <li>A ka tangi koe i tou whakamutunga, ina poto ou kikokiko me tou tinana</li>
      <li>A ka mea, Katae toku kino ki te ako; katae te mauiui o toku ngakau ki te tohutohu</li>
      <li>Kihai hoki ahau i whakarongo ki te reo o oku kaiwhakaako, kihai toku taringa i anga ki te hunga e tohutohu ana i ahau</li>
      <li>Wahi iti kei nga kino katoa ahau i waenganui o te whakaminenga, o te huihui</li>
      <li>Inumia he wai i roto i tau ake rua, me nga wai rere ano i roto i tau ake poka</li>
      <li>Kia tohatoha noa atu koia au puna wai, nga awa wai i nga huarahi</li>
      <li>Waiho ena mau anake, kauaka ma koutou tahi ko nga tangata ke</li>
      <li>Kia manaakitia tau puna wai: kia koa ano koe ki te wahine o tou taitamarikitanga</li>
      <li>Kia rite ia ki taua mea ahuareka, ki te hata, ki te mea ataahua ki te anaterope; kia makona koe i ona u i nga wa katoa, kia matenuitia tonutia e koe tona aroha</li>
      <li>He aha oti koe, e taku tama, ka matenui ai ki te wahine ke, i awhi ai i te uma o te wahine ke</li>
      <li>Kei mua hoki i nga kanohi o Ihowa nga ara o te tangata, a e meinga ana e ia kia papatairite ona ara katoa</li>
      <li>Ko ona kino ano hei hopu i te tangata kino, hei taura ona hara e mau ai ia</li>
      <li>Ka mate ia, he mea kihai i whakaakona, ka pohehe i te nui o tona wairangi</li>
    </ol>
  </li>
  <li>
    <ol>
      <li>E taku tama, ki te mea ko tau hei whakakapi mo ta tou hoa, ki te mea kua papaki tou ringa mo te tangata ke</li>
      <li>Kua oti koe te mahanga e nga kupu a tou mangai, kua mau koe i nga kupu a tou mangai</li>
      <li>Meinga tenei inaianei, e taku tama, kia ora ai koe, he mea hoki kua taka koe ki roto ki te ringa o tou hoa; haere whakaiti i a koe, a ka tohe ki tou hoa</li>
      <li>Kei tukua iho te moe ki ou kanohi; kei tunewha ou kamo</li>
      <li>Whakaora i a koe ano he anaterope i roto i te ringa o te kaiwhai, ano he manu i roto i te ringa o te kaihopu</li>
      <li>Haere ki te popokorua, e te tangata mangere, matakitakina iho ona ara, kia nui ai ou whakaaro</li>
      <li>Kahore nei ona kaitohutohu, ona kaitirotiro, ona rangatira</li>
      <li>Heoi e mahi kai ana mana i te raumati, e kohikohi ana i te kai mana i te kotinga witi</li>
      <li>Kia pehea ake te roa o tau takoto, e te tangata mangere? A hea koe maranga ai i tau moe</li>
      <li>Kia iti ake nei te wahi e parangia ai, kia iti ake nei te moe, kia iti ake te kotuinga o nga ringa i a koe e takoto na</li>
      <li>Na ka rite ki te kaipahua te putanga mai o te muhore ki a koe, tou rawakore, ano he tangata he patu nei tana</li>
      <li>Ko te tangata kahore ona painga, ko te tangata hara, e haereere ana me te mangai tu ke</li>
      <li>E whakakini ana ona kanohi, e korero ana ona waewae, e tuhi ana ona maihao</li>
      <li>Kei roto te whanoke i tona ngakau, e whakatakoto ana ia i te kino i nga wa katoa; e rui ana ia i te ngangare</li>
      <li>Mo reira ka huaki tata te aitua ki a ia; e kore e aha ka whatiia ia, te taea te rongoa</li>
      <li>E ono nga mea e kino ana ki a Ihowa; ae ra, e whitu nga mea e whakariharihangia ana e ia</li>
      <li>Ko te kanohi whakakake, ko te arero teka, ko nga ringa whakaheke i te toto harakore</li>
      <li>He ngakau e whakatakoto ana i nga whakaaro kikino, he waewae e hohoro ana te rere ki te hianga</li>
      <li>He kaiwhakaatu teka e korero teka ana, ko te tangata hoki e rui ana i te ngangare ki waenganui i nga tuakana, i nga teina</li>
      <li>E taku tama, puritia te whakahau a tou papa, kaua hoki e whakarerea te ture a tou whaea</li>
      <li>Kia mau tonu te takai ki tou ngakau, heia ki tou kaki</li>
      <li>Ko tou kaiarahi ano tera ina haere koe; mana koe e tiaki ina takoto koe; ka korero mai ano ki a koe; ina ara koe</li>
      <li>He rama hoki te whakahau; a he marama te ture; ko nga riringa hoki, e whakaako ana, he ara ki te ora</li>
      <li>Hei tiaki i a koe kei he i te wahine kino, i te whakapati a te arero o te wahine ke</li>
      <li>Kei hiahia koe ki tona ataahua i roto i tou ngakau; kei mau ano koe i ona kamo</li>
      <li>Ko te tukunga iho o te tangata he wahi taro, he mea mo te wahine kairau; ko ta te wahine purema e whai ana ko te wairua utu nui</li>
      <li>E taea ranei e te tangata te tango i te ahi ki roto ki tona uma, a e kore ona kakahu e wera</li>
      <li>E taea ranei e tetahi te haere i runga i nga waro ratarata, a e kore ona waewae e hunua</li>
      <li>Ka pera ano te tangata e haere ana ki te wahine a tona hoa; e kore e kore ka whiua te tangata e pa ana ki a ia</li>
      <li>E kore e whakahaweatia e te tangata te tahae, ki te tahaetia e ia he mea e makona ai tona wairua i a hiakai ia</li>
      <li>Otiia ki te kitea ia, kia takiwhitu ana e whakautu ai; me homai e ia nga rawa katoa o tona whare</li>
      <li>Ko te tangata e puremu ana ki te wahine, kahore ona mohio: ko te tangata e pera ana, kei te whakangaro ia i tona wairua</li>
      <li>He kaiakiko, he whakama te wahi mona; e kore ano tona ingoa kino e horoia atu</li>
      <li>He riri nui hoki na te tangata te hae; e kore ano e tohungia e ia i te ra rapu utu</li>
      <li>E kore ia e manako ki tetahi utu; e kore hoki e tatu tona ngakau, ahakoa he nui au hakari e tapae ai</li>
    </ol>
  </li>
  <li>
    <ol>
      <li>E taku tama, puritia aku kupu, huna aku whakahau ki roto ki a koe</li>
      <li>Puritia aku whakahau, a ka ora; taku ture, ano ko te whatupango o tou kanohi</li>
      <li>Herea ki ou maihao; tuhituhia, ko tou ngakau ano hei papa</li>
      <li>Ki atu ki te whakaaro nui, He tuahine koe noku; kiia hoki te matauranga ko tou whanaunga wahine</li>
      <li>Kia ai enei hei tiaki i a koe kei he i te wahine ke, i te wahine ke, he korero whakapati nei ana</li>
      <li>I titiro atu hoki ahau i te matapihi o toku whare i roto i toku whakakahokaho</li>
      <li>A i matakitaki ahau i roto i nga kuware, i kite i roto i nga taitama, i tetahi tamaiti kahore rawa he whakaaro</li>
      <li>E haere ana i te ara i te wahi tata e piko atu ai ki a ia, a haere ana ia i te ara ki tona whare</li>
      <li>I te kakarauritanga, i te ahiahi o te ra, i te titiwhatanga o te po, i te pouri kerekere</li>
      <li>Na, kua tutaki tetahi wahine ki a ia, he kakahu puremu tona, he ngakau hianga</li>
      <li>He mangai koroki tona, he tohetohe; ko ona waewae, kahore e tau ki tona whare</li>
      <li>Inaianei kei nga ara ia, inamata kei nga waharoa, e tauwhanga ana i nga kokinga katoa</li>
      <li>Koia i hopukia ai ia e ia, kei te kihi i a ia, a ka mea atu ki a ia, me te whakatoi ano i tona mata</li>
      <li>He patunga mo te pai kei ahau; no tenei ra nei ahau i whakamana ai i aku kupu taurangi</li>
      <li>Koia ahau i haere mai ai ki te whakatau i a koe, ki te ata rapu i tou mata, a ka kitea nei koe e ahau</li>
      <li>Ko toku moenga kua horahia e ahau, whakapaipai rawa ki te kaitaka, ki nga kakahu purepure no te rinena o Ihipa</li>
      <li>Kua ruia e ahau toku moenga ki nga mea whakakakara, ki te maira, ki te aroe, ki te hinamona</li>
      <li>Haere mai, kia whaowhina taua ki te aroha, a ao noa; kia ora o taua ngakau i te aroha</li>
      <li>Kahore hoki taku tane i te whare: kua riro ia, he haere tawhiti</li>
      <li>I maua atu e ia he putea moni i tona ringa; ka hoki mai ano ia i te kowhititanga o te marama</li>
      <li>He maha no ana korero whakawai, riro ana ia i a ia ki tana; na te whakapati a ona ngutu ka kumea atu ia e ia</li>
      <li>Haere tonu ia i muri i a ia, ano he kau e haere ana kia patua, he kuware ranei e haere ana ki nga rakau here waewae e whiua ai te he</li>
      <li>A tu noa te tao ki tona ate puta rawa; rite tonu ia ki te manu e hohoro ana ki te mahanga, te mohio he matenga tera mona</li>
      <li>No reira, e aku tamariki, whakarongo ki ahau, maharatia nga kupu a toku mangai</li>
      <li>Kei peau ke tou ngakau ki ona ara, kei kotiti ke ki ona huarahi</li>
      <li>He tokomaha hoki nga tangata i tu, i hinga i a ia, ae ra, he ope nui rawa tana i patu ai</li>
      <li>He huarahi tona whare ki te reinga, e anga ana ki raro ki nga ruma o te mate</li>
    </ol>
  </li>
  <li>
    <ol>
      <li>He teka ianei kei te karanga te whakaaro nui, e puaki ana ano te reo o te matauranga</li>
      <li>I runga i nga wahi tiketike tona turanga, i te ara i te tutakitanga o nga huarahi</li>
      <li>Hamama ana ia i te taha o nga kuwaha, i te ngutu o te pa, i te tomokanga atu i nga tatau</li>
      <li>Ki a koutou, e nga tangata, taku karanga; ki nga tama ano a te tangata toku reo</li>
      <li>E nga kuware, kia matau koutou ki te ngarahu tupato; e nga wairangi, kia mohio te ngakau</li>
      <li>Whakarongo mai, ka korerotia hoki e ahau nga mea pai rawa; ko ta oku ngutu e whakapuaki ai ko nga mea e rite ana</li>
      <li>He pono hoki te korero a toku mangai; he mea whakarihariha ano te kino ki oku ngutu</li>
      <li>Kei runga i te tika nga kupu katoa a toku mangai; kahore he whakapeka, he whanoke ranei, i roto</li>
      <li>Ko enei katoa he marama ki te tangata e matau ana, he tika ki te hunga i kitea ai te mohio</li>
      <li>Manakohia mai taku ako, kaua te hiriwa; ko te matauranga, nui atu i te koura pai rawa</li>
      <li>Pai atu hoki te whakaaro nui i nga rupi; e kore hoki nga mea katoa e minaminatia nei e tau hei whakarite mona</li>
      <li>Kua meinga e ahau, e te whakaaro nui, ko te ngarahu pai hei nohoanga moku, e kitea ana e ahau te mohio me te ata whakaaro</li>
      <li>Ko te wehi ki a Ihowa koia tena ko te kino ki te he: e kino ana ahau ki te whakapehapeha, ki te whakakake, ki te ara he, ki te mangai whanoke</li>
      <li>Ko te whakaaro tika, ko te whakaaro nui, naku; ko ahau te matauranga, kei ahau te kaha</li>
      <li>Naku nga kingi i kingi ai, naku nga rangatira i whakatakoto ai i te tika</li>
      <li>Naku i whai rangatiratanga ai nga rangatira, nga tangata nunui, ara nga kaiwhakawa katoa o te whenua</li>
      <li>E arohaina ana e ahau te hunga e aroha ana ki ahau; ko te hunga hoki e ata rapu ana i ahau, e kite ratou i ahau</li>
      <li>He taonga, he kororia kei ahau; ae ra, he rawa mau tonu, he tika</li>
      <li>Pai atu oku hua i te koura, ae ra, i te koura parakore; ko nga mea e puta ana i ahau, pai atu i te hiriwa kowhiri</li>
      <li>Kei nga ara o te tika ahau e haere ana, kei waenganui i nga huarahi o te whakawa</li>
      <li>Kia meinga ai e ahau te hunga e aroha ana ki ahau kia whiwhi ki te rawa, kia whakakiia ai e ahau a ratou takotoranga taonga</li>
      <li>I a Ihowa ahau, no te timatanga ra ano o ona ara, no mua atu i ana mahi o nehera</li>
      <li>Nonamata riro ahau i whakaritea ai, no te timatanga, no mua atu i te whenua</li>
      <li>I te mea kahore ano nga rire, kua whanau ahau; i te mea kiano he puna whai wai</li>
      <li>No mua atu i te whakaunga o nga maunga, no mua i nga pukepuke toku whanautanga</li>
      <li>I te mea kahore ano i hanga noatia e ia te whenua, me nga parae, me te timatanga o te puehu o te ao</li>
      <li>I tana whakaturanga i nga rangi, i reira ano ahau: i tana whakaritenga i te awhi mo te mata o te rire</li>
      <li>I tana whakapumautanga i nga rangi i runga; i te tototanga o nga puna o te rire</li>
      <li>I tana rohenga mai i te moana, kei takahia tana kupu e nga wai; i tana waitohutanga i nga turanga o te whenua</li>
      <li>I reira ahau i tona taha, he tohunga ki nga mahi: he ahuarekatanga ahau nona i ia ra, i ia ra, e koa ana i nga wa katoa i tona aroaro</li>
      <li>E koa ana ki tana ao; a ko taku i ahuareka ai ko nga tama a te tangata</li>
      <li>No reira, e aku tamariki, whakarongo mai ki ahau: ka hari hoki te hunga e pupuri ana i oku ara</li>
      <li>Whakarongo mai ki te ako, kia whai whakaaro ai koutou; kaua hoki e paopaongia</li>
      <li>Ka hari te tangata e whakarongo ana ki ahau, e tatari ana i oku tatau i tenei ra, i tenei ra, e whanga ana i nga pou o oku kuwaha</li>
      <li>Ko te tangata hoki e kite ana i ahau, e kite ana i te ora, ka whiwhi ano ia ki ta Ihowa manako mai</li>
      <li>Ko te tangata ia e hara ana ki ahau, he mahi nanakia tana ki tona wairua ake; ko te hunga katoa e kino ana ki ahau, e aroha ana ki te mate</li>
    </ol>
  </li>
  <li>
    <ol>
      <li>Kua oti i te whakaaro nui tetahi whare mona te hanga, e whitu nga pou kua oti te tarai e ia</li>
      <li>Kua oti ana kararehe te patu e ia; whakananu rawa tana waina; kua oti ano tana tepu te whakapai</li>
      <li>Kua unga e ia ana kotiro, e karanga ana ia i runga i nga wahi tiketike rawa o te pa</li>
      <li>Ki te mea he kuware tetahi, me peka mai ia ki konei: ko te tangata maharakore, ko tana kupu tenei ki a ia</li>
      <li>Haere mai, kainga taku taro, inumia hoki te waina kua oti nei te whakananu e ahau</li>
      <li>Kati ra, e te hunga kuware, kia ora ai koutou; haere hoki i te ara o te matauranga</li>
      <li>Ko ia e papaki ana i te tangata whakahihi, ka whakama; a ko ia e riri ana i te tangata kino, ka piri mai he he ki a ia</li>
      <li>Kaua e riria te tangata whakahi, kei kino ia ki a koe: riria ko te tangata whakaaro nui, a ka aroha ia ki a koe</li>
      <li>Hoatu te mohio ki te tangata whakaaro nui, a ka neke ake ona whakaaro; whakaakona te tangata tika, a ka nui ake tona mohio</li>
      <li>Ko te timatanga o te whakaaro nui ko te wehi ki a Ihowa; ko te matauranga, ko te mohio ki te Mea Tapu</li>
      <li>Maku hoki ka maha ai ou ra, maku ka neke ake ai nga tau e ora ai koe</li>
      <li>Ki te nui ou whakaaro, mou ano ou whakaaro nui; ki te whakahi koe, mau anake tau pikaunga</li>
      <li>Ko te wahine wairangi, he mangai nui ia; he kuware ia, kahore ona mohio ki te aha, ki te aha</li>
      <li>Noho ana ia i te kuwaha o tona whare i runga i te nohoanga i nga wahi tiketike o te pa</li>
      <li>Kia karanga atu ai ia ki nga tangata e haere ana i te ara, e maro tonu ana o ratou huarahi</li>
      <li>Ko te kuware, peka mai ki konei; tena ko te tangata whakaarokore, ko tana kupu tenei ki a ia</li>
      <li>He reka te wai tahae, a he ahuareka te taro kai huna</li>
      <li>Te mohio ia kei reira nga tupapaku; kei te reinga riro ana i karanga ai</li>
    </ol>
  </li>
  <li>
    <ol>
      <li>Ko nga whakatauki a Horomona. He tama whakaaro nui, ka koa te papa: tena he tama kuware, he utanga nui mo tona whaea</li>
      <li>Kahore he rawa o nga taonga o te kino: ma te tika ia te oranga ake i te mate</li>
      <li>E kore a Ihowa e tuku i te wairua o te tangata tika kia hemokai: ka pana atu ia e ia te hiahia o te hunga kino</li>
      <li>He rawakore te tukunga iho o te ringa ngehe: ma te ringa kakama ia ka hua te taonga</li>
      <li>He kohi raumati ta tama ngakau mahara: he whakama ia te rawa a tama moe ngahuru</li>
      <li>He manaaki kei te tumuaki o te tangata tika: he arita ia kei te waha o te tangata kino, taupoki ai</li>
      <li>Ka manaakitia te maharatanga ki te tangata tika; ka pirau ia te ingoa o te hunga kino</li>
      <li>He ngakau whakaaro, ka tahuritia te whakahau: he ngutu wairangi, ka hinga</li>
      <li>Ko te tangata haere tika, e haere ora ana: ko te tangata parori ke ona ara, ka mohiotia ia</li>
      <li>Ma te whakakini o te kanohi ka puta ai te pouri: ko te ngutu wairangi ia, ka hinga</li>
      <li>He puna ora te mangai o te tangata tika; tena ko te mangai o te hunga kino, ka taupokina tera e te mahi nanakia</li>
      <li>Ko to te mauahara he whakaoho i nga totohe; ko te aroha he hipoki i nga he katoa</li>
      <li>E kitea te whakaaro nui ki nga ngutu o te tangata matau; ko te rakau ia te mea mo te tuara o te ngakaukore</li>
      <li>Rongoa ai te hunga whakaaro nui i te matauranga: he whakangaromanga ia kei te hori tonu, te mangai o te wairangi</li>
      <li>Ko ona rawa te pa kaha o te tangata taonga: tena ko te hunga kore taonga, hei whakangaromanga to ratou rawakore</li>
      <li>Ko te mahi a te tangata tika e ahu ana ki te ora: ko nga hua o te kino ki te hara</li>
      <li>Kei te ara ki te ora te tangata e pupuri ana i te kupu ako; ko te tangata ia e kore e pai kia riria tona he, ka kotiti ke</li>
      <li>Ko te tangata e huna ana i te mauahara he ngutu teka: a he kuware te tangata e whakapuaki ana i te ngautuara</li>
      <li>E kore nga kupu maha e hapa i te kino; he mahara nui ia te tangata he ngutu kokopi nei ona</li>
      <li>He hiriwa pai rawa te arero o te tangata tika; ko te ngakau o te hunga kino, he hauwarea rawa</li>
      <li>He tokomaha e whangaia ana e nga ngutu o te tangata tika; ka mate ia te hunga kuware, he kore no te ngakau mahara</li>
      <li>Ka hua te taonga i ta Ihowa manaaki: kahore hoki e kinakitia e ia ki te pouri</li>
      <li>Hei takaro ma te wairangi te mahi he; ma te tangata matau ia ko te whakaaro nui</li>
      <li>Ko ta te tangata kino i wehi ai ka tae ano ki a ia; a, ko ta te hunga tika i hiahia ai, ka homai</li>
      <li>Pahure rawa ake te tukauati kua kore te hunga kino: tena ko te tangata tika he turanga pumau tera</li>
      <li>He winika ki nga niho, he paowa ki nga kanohi: koia ano te mangere ki ona kaiunga</li>
      <li>Ko te wehi ki a Ihowa e whakaroa ana i nga ra: ka whakapotoa mai ia nga tau o te hunga kino</li>
      <li>Tumanako atu te hunga tika, koa iho; tumanako atu te hunga kino, ngaro iho</li>
      <li>He kaha mo te tangata tika ta Ihowa ara; he whakangaromanga ia mo nga kaimahi i te kino</li>
      <li>E kore te tangata tika e whakangaueuetia a ake ake; e kore ia e nohoia e te hunga kino te whenua</li>
      <li>Ko te mangai o te tangata tika hua ana te whakaaro nui; ka tapahia ia te arero whanoke</li>
      <li>E mohio ana nga ngutu o te tangata tika ki nga mea ka manakohia; he whanoke ia e whakapuakina ana e te mangai o te hunga kino</li>
    </ol>
  </li>
  <li>
    <ol>
      <li>He mea whakarihariha ki a Ihowa te pauna he; engari te taimaha tika tana i pai ai</li>
      <li>Ka tae te whakapehapeha, ka tae ano te whakama; kei te hunga whakaiti ia te whakaaro nui</li>
      <li>Ko to ratou ngakau tapatahi hei arahi i te hunga tika; ka ai ano ko te whanoke ia o te hunga poka ke hei whakangaro mo ratou</li>
      <li>E kore te taonga e whai mana i te ra o te riri: kei te tika ia he oranga ake i te mate</li>
      <li>Ma te tika o te ngakau tapatahi ka tika ai tona ara; ka hinga ia te tangata kino i runga i tona kino</li>
      <li>Ma te tika o te hunga tika ka mawhiti ai ratou; ka mau ia nga poka ke i runga i to ratou kino</li>
      <li>I te matenga o te tangata kino, kore iho ana mea i tumanako atu ai: kahore noa iho he tumanakohanga ma te hunga he</li>
      <li>Ka mawhiti te tangata tika i roto i te raru, a ka riro te tangata kino hei whakakapi mo tona turanga</li>
      <li>Hei huna mo tona hoa te mangai o te tangata whakaponokore; na ma te mohio te hunga tika ka mawhiti ai</li>
      <li>Ka pai te hunga tika, ka hari te pa: ka whakangaromia te hunga kino, ka tangi te umere</li>
      <li>Ma te manaaki o te hunga tika ka kake ai te pa; ka pakaru ia i te mangai o te hunga kino</li>
      <li>Ko te tangata e whakahawea ana ki tona hoa he maharakore: tena ko te tangata matau, whakarongo puku ana</li>
      <li>Ko te tangata haere, ka kawekawe korero e whaki ana i nga mea ngaro: ko te tangata i te wairua pono, e hipoki ana i te korero</li>
      <li>Ki te kahore he mohio hei arahi, ka hinga te iwi: he ora ia kei nga kaiwhakatakoto whakaaro tokomaha</li>
      <li>Ko te tangata ko tana nei hei whakakapi mo ta te tangata ke, ka mamae; kei te ora ia te tangata e kino ana ki te tikanga whakakapi turanga</li>
      <li>Ka mau te kororia i te wahine tikanga pai; ka mau hoki te taonga i nga tangata taikaha</li>
      <li>He atawhai i tona wairua ta te tangata atawhai; a he whakararu i ona kikokiko ta te tangata nanakia</li>
      <li>Ko te mahi a te tangata kino e utua ana ki te teka: ko te utu ia mo te kaiwhakatakoto i te tika, u rawa</li>
      <li>Ko te tangata u ki te tika, ka whiwhi ki te ora: a, ko te tangata e whai ana i te kino e mea ana i te mate mona</li>
      <li>Ko ta Ihowa e whakarihariha ai he ngakau whanoke; ko tana e ahuareka ai ko te hunga e tika ana to ratou ara</li>
      <li>Ahakoa awhi nga ringa ki a raua, e kore te tangata kino e waiho kia kore e whiua; ka mawhiti ia te uri o te hunga tika</li>
      <li>Rite tonu ki te whakakai koura i te ihu o te poaka te wahine ataahua kahore nei ona ngarahu pai</li>
      <li>Ko ta te hunga tika e minamina ai, ko te pai anake; ko te tumanako ia a te hunga kino, ko te riri</li>
      <li>Tera tetahi kei te rui, a tapiritia mai ana ano; tera tetahi kei te kaiponu i te mea e tika ana, heoi rawakore noa iho</li>
      <li>Ko te wairua ohaoha ka momona: ko te tangata e whakamakuku ana, ka whakamakukuria ano ia</li>
      <li>Ko te tangata e kaiponu ana i te witi, ka kanga tera e te nuinga; ka tau ia te manaaki ki runga ki te mahunga o te tangata e hoko atu ana</li>
      <li>Ko te tangata e ata rapu ana i te pai, e rapu ana i te whakapai: ko te tangata ia e rapu ana i te he, ka tae tera ki a ia</li>
      <li>Ko te tangata e whakawhirinaki ana ki ona taonga, ka taka: na, ko te hunga tika ka rite to ratou tupu ki to te rau matomato</li>
      <li>Ko te tangata e whakararu ana i tona whare, he hau te taonga e whakarerea iho mona: hei pononga ano te kuware ma te ngakau whakaaro nui</li>
      <li>Ko nga hua o te tangata tika he rakau no te ora; ka hopu wairua ano te tangata whakaaro tika</li>
      <li>Nana, he utu ano to te tangata tika i runga i te whenua: nui atu ia to te tangata kino raua ko te tangata hara</li>
    </ol>
  </li>
  <li>
    <ol>
      <li>Ko te tangata e aroha ana ki te kupu ako e aroha ana ki te matauranga; na, ko te tangata e kore e pai kia riria tona he, he poauau tera</li>
      <li>Ko te tangata pai ka whiwhi ki ta Ihowa whakapai; otiia ka whakahengia e ia te tangata ngarahu kino</li>
      <li>E kore ta te tangata e u i te kino: na, ko te pakiaka o te hunga tika, e kore tera e whakakorikoria</li>
      <li>He wahine e u ana tona pai, hei karauna tera ki tana tane; tena ko te wahine i whakama ai ia, hei pirau tera i roto i ona wheua</li>
      <li>Ko nga whakaaro o te hunga tika he tika: ko nga whakaaro ia o te hunga kino he tinihanga</li>
      <li>Ko nga kupu a te hunga kino e mea ana kia tauwhanga i te toto: ma te mangai ia o te hunga tika ratou ka ora ai</li>
      <li>Ka hurihia iho te hunga kino, a kore iho; ko te whare ia o te hunga tika ka tu tonu</li>
      <li>Ka rite ki tona ngarahu te whakamoemiti mo te tangata; ko te ngakau parori ki ia ka whakahaweatia</li>
      <li>Ko te tangata e whakahaweatia ana, he pononga nei tana, pai ake ia i te tangata e whakanui ana i a ia ano, a kahore ana kai</li>
      <li>Ko te tangata tika e whakaaro ana ia ki te ora o tana kararehe; he nanakia ia nga mahi atawhai a te hunga kino</li>
      <li>Ko te tangata e mahi ana i tona oneone ka makona ia i te taro; tena ko te tangata e whai ana i te hunga tekateka noa, kahore ona ngakau mahara</li>
      <li>Ko ta te tangata kino e minamina ai ko te kupenga a te hunga kino; e whai hua ana ia te pakiaka o te hunga tika</li>
      <li>Ka mau te tangata kino i te pokanga ketanga o ona ngutu; ka puta mai ia te tangata tika i roto i te raru</li>
      <li>Ma nga hua o tona mangai ka makona ai te tangata i te pai; ka riro mai ano i te tangata nga utu o ta ona ringa</li>
      <li>He tika tonu ki ona kanohi ake te ara o te kuware: e whakarongo ana ia te tangata whakaaro nui ki te kupu whakatupato</li>
      <li>Ko te kuware, e mohiotia wawetia ana tona riri: e hipokina ana ia te whakama e te tangata ngarahu tupato</li>
      <li>Ko ta te tangata korero pono he whakapuaki i te tika; ko ta te kaiwhakaatu teka ia he tinihanga</li>
      <li>He tangata ano ko ana korero maka noa, me te mea ko nga werohanga a te hoari; he rongoa ia te arero o te hunga whakaaro nui</li>
      <li>Ka u tonu te ngutu pono a ake ake; mo naianei kau ia te arero teka</li>
      <li>He tinihanga kei roto i te ngakau o nga kaitito i te kino; he koa ia to nga kaiwhakatakoto korero e mau ai te rongo</li>
      <li>E kore tetahi kino e pa ki te tangata tika; engari te hunga kino ka ki i te kino</li>
      <li>He mea whakarihariha ki a Ihowa nga ngutu teka; ko tana e ahuareka ai ko nga kaimahi i te pono</li>
      <li>Hipoki ai te tangata tupato i te matauranga: e karanga nui ana ia te ngakau o nga kuware i te kuwaretanga</li>
      <li>Mo te ringa o nga uaua te kingitanga; hei homai takoha ia te mangere</li>
      <li>Ma te pouri i roto i te ngakau o te tangata e piko ai ia: ma te kupu pai ia ka marama ai</li>
      <li>Hira ake te tangata tika i tona hoa; te hunga kino ia ka whakapohehetia e to ratou ara ano</li>
      <li>Kahore te tangata mangere e tunu i tana mea i hopu ai: ma te tangata uaua ia te taonga utu nui a nga tangata</li>
      <li>He ora kei te ara o te tika; kahore hoki he mate i tona ara</li>
    </ol>
  </li>
  <li>
    <ol>
      <li>Ko te tama whakaaro nui ka rongo ki ta tona papa ako: ko te tangata whakahi ia e kore e rongo ki te riri</li>
      <li>E kai te tangata i te pai i te hua o tona mangai: ka kai ia te wairua o te hunga wanoke i te tutu</li>
      <li>Ko te tangata e tiaki ana i tona mangai e pupuri ana i tona ora: ko te tangata ia e hamama nui ana ona ngutu, ko te whakangaromanga mona</li>
      <li>E hiahia ana te wairua o te tangata mangere, a kahore he mea mana: ka meinga ia kia momona te wairua o te hunga uaua</li>
      <li>E kino ana te tangata tika ki te korero teka: he mea whakarihariha ia te tangata kino, a whakama noa iho</li>
      <li>Ko te tika hei kaitiaki mo te tangata e tapatahi ana te ara: ka whakataka ano te tangata kino e te hara</li>
      <li>Tera tetahi kei te amene taonga mona, heoi kahore rawa he mea i a ia: tera tetahi kei te whakarawakore i a ia, heoi nui atu ona rawa</li>
      <li>Ko nga utu mo te tangata kia ora, ko ona rawa: tena ko te rawakore, e kore e rongo i te riri</li>
      <li>E koa ana te marama o te hunga tika: ka keto ia te rama o te hunga kino</li>
      <li>He totohe anake i ahu mai i te whakapehapeha: he whakaaro nui ia kei te hunga i nga kupu tika</li>
      <li>Ko nga taonga i puta mai i te whakamanamana ka iti haere: ko ta te tangata i whakaemi ai, he mea mahi, ka tupu haere</li>
      <li>He manako taringa roa, he patu ngakau: ka tae te koronga, ko te rakau ia o te ora</li>
      <li>Ko te tangata e whakahawea ana ki te kupu, ka ngaro i a ia ano; ko te tangata ia e wehi ana i te whakahau, ka whiwhi ki te utu</li>
      <li>Ko te ture o te hunga whakaaro nui, he puna no te ora, e puta ai i nga reti o te mate</li>
      <li>Ko to te ngarahu pai he homai atawhai; he taikaha ia te ara o te hunga nanakia</li>
      <li>He mahi mohio ta te tangata tupato; ko ta te wairangi he hora i te kuwaretanga</li>
      <li>Ka hinga te karere kino ki te kino; ko te karere pono ia, ano he rongoa</li>
      <li>Ko te tangata kahore e pai ki te papaki, mana te rawakore, te whakama; engari ko te tangata e whai mahara ana ki te ako, ka whakahonoretia</li>
      <li>Ko te hiahia kua rite, he reka ki te wairua: he whakarihariha ia ki nga kuware te whakarere i te kino</li>
      <li>Haere i te taha o te hunga whakaaro nui, a ka whai whakaaro koe: ko te takahoa ia o nga kuware, ka mamae</li>
      <li>Ka whai te kino i te hunga hara; ko te utu ia ki te hunga tika, he pai</li>
      <li>He whakarerenga iho ta te tangata pai mo nga tamariki a nga tamariki; kei te rongoa mo te tangata tika nga taonga o te tangata hara</li>
      <li>He nui te kai kei te ngakinga a nga rawakore; tera ia te mea e ngaro ana i te kore o te tikanga pai</li>
      <li>Ko te tangata e kaiponu ana i tana whiu, e kino ana ia ki tana tama; ko te tangata ia e aroha ana ki a ia, ka papaki wawe i a ia</li>
      <li>Kai ana te tangata tika, makona ana tona wairua; ka hapa ia te kopu o te tangata kino</li>
    </ol>
  </li>
  <li>
    <ol>
      <li>Ko ta te wahine whakaaro nui he hanga i tona whare; ko ta te wahine wairangi, ko ona ringa hei wahi iho</li>
      <li>Ko te tangata e haere ana i runga i tona tika, e wehi ana i a Ihowa; ko te tangata he parori ki ona ara e whakahawea ana ki i ia</li>
      <li>Kei te mangai o te wairangi he patu whakapehapeha; ma nga ngutu ia o te hunga whakaaro nui ratou ka ora ai</li>
      <li>Ki te kahore he kau, ka ma te takotoranga kai; ma te kaha ia o te kau ka nui ai nga hua</li>
      <li>E kore te kaiwhakaatu pono e teka; ka puaki ia te teka i te kaiwhakaatu teka</li>
      <li>E rapu ana te tangata whakahi i te whakaaro nui, heoi kahore e kitea e ia; ki te tangata matau ia he mama noa te matauranga</li>
      <li>Haere atu ki te aroaro o te kuware, ina kahore e kitea e koe he ngutu matau ona</li>
      <li>Ko te whakaaro nui o te tangata tupato, he matau ki tona ara; ko te wairangi o nga kuware, he tinihanga</li>
      <li>Ko ta nga wairangi he kata ki te he: na kei te hunga tika te whakaaro pai</li>
      <li>E mohio ana te ngakau ki tona ake mamae, e kore ano hoki tona koa e pikitia e te tangata ke</li>
      <li>Ka whakangaromia te whare o te hunga kino: ka tupu ia te teneti o te hunga tika</li>
      <li>He huarahi ano tera e tika ana ki ta te tangata titiro, ko tona mutunga ia ko nga huarahi ki te mate</li>
      <li>Ahakoa e kata ana, e mamae ana te ngakau; a, ko te mutunga o te koa, he pouri</li>
      <li>Ko te tangata i te ngakau tahuri ke, ka makona i ona ara ake: a ko te tangata pai ka makona i tana ake ano</li>
      <li>Ko ta te kuware he whakapono ki nga kupu katoa; tena ko te tangata tupato, ka ata titiro ki tana hikoi</li>
      <li>E wehi ana te tangata whakaaro nui, ka neke atu i te kino; ko te kuware ia ka whakahi, ka tohe</li>
      <li>Ko te tangata riri wawe ka mahi i te wairangi; ka kinongia ano hoki te tangata i nga rauhanga kino</li>
      <li>He wairangi te whakarerenga iho mo nga kuware; ko te tangata tupato ia ka karaunatia ki te matauranga</li>
      <li>E piko ana te hunga kino ki te aroaro o te hunga pai; a ko te hunga he ki nga kuwaha o te tangata tika</li>
      <li>E kinongia ana te rawakore e tona hoa ake nei ano; he tokomaha ia nga tangata e aroha ana ki te tangata taonga</li>
      <li>Ko te tangata e whakahawea ana ki tona hoa, e hara ana; ko te tangata ia e atawhai ana ki nga rawakore, ka hari</li>
      <li>He teka ianei e kotiti ke ana nga kaiwhakatakoto i te kino? He atawhai ia, he pono, kei nga kaihanga i te pai</li>
      <li>He hua to nga mauiuitanga katoa; tena ko te korero o nga ngutu e ahu ana ki te rawakore</li>
      <li>Hei karauna mo nga whakaaro nui o ratou taonga; ko te wairangi ia o nga kuware, he wairangi kau</li>
      <li>Ka ora nga wairua i te kaiwhakaatu pono: ko te tangata korero teka ia e mea ana kia tinihanga</li>
      <li>U tonu, kaha tonu te whakaaro ina wehi ki a Ihowa; ka whai rerenga atu ano hoki ana tamariki</li>
      <li>He puna ora te wehi ki a Ihowa, e mahue ai nga reti o te mate</li>
      <li>Ma te nui o te iwi ka whai honore ai te kingi; ma te kore o te iwi ka taka ai te rangatira</li>
      <li>He matauranga nui to te tangata manawanui; ko te tangata riri wawe ia, e whakaneke ake ana ia i te wairangi</li>
      <li>He ora ki nga kikokiko te ngakau ora; ko te hae ia, he pirau ki nga wheua</li>
      <li>Ko te tangata e tukino ana i te ware, he tawai tana ki tona Kaihanga; ko te tangata ia e atawhai ana i te rawakore, e whakahonore ana i a ia</li>
      <li>E uakina iho ana te tangata kino i runga i tona he; ko te tangata tika ia ka whai tumanakohanga i tona matenga</li>
      <li>Ka noho te whakaaro nui ki te ngakau o te tangata matau; engari ko te mea kei te wahi ki roto o nga kuware e whakaaturia ana</li>
      <li>Ma te tika ka kake ai te iwi; ma te hara ia ka ingoa kino ai nga iwi</li>
      <li>Ka manako te kingi ki te pononga mahara; a ka riri ki te tangata i takea ai te whakama</li>
    </ol>
  </li>
  <li>
    <ol>
      <li>Ma te kupu ngawari e kaupare te riri; ma te kupu taimaha ia e whakaoho te riri</li>
      <li>Ko te arero o te tangata whakaaro nui e whakahua tika ana i te matauranga: e whakapuaki ana ia te mangai o nga kuware i te wairangi</li>
      <li>Kei nga wahi katoa nga kanohi o Ihowa, e titiro ana ki te hunga kino, ki te hunga pai</li>
      <li>Ko te arero reka he rakau no te ora; tena ki te wanoke a roto he wawahi wairua</li>
      <li>E whakahawea ana te wairangi ki te papaki a tona papa; ko te tangata ia e mahara ana ki te ako ka mohio ki te tupato</li>
      <li>He nui te taonga kei te whare o te tangata tika; he raruraru ia kei roto i nga mea hua ki te tangata kino</li>
      <li>E ruia ana te matauranga e nga ngutu o nga whakaaro nui: kahore ia he pena a te ngakau o nga kuware</li>
      <li>He mea whakarihariha ki a Ihowa te whakahere a te hunga kino: engari e manako ana ia ki te inoi a te hunga tika</li>
      <li>He mea whakarihariha ki a Ihowa te huarahi o te tangata kino: ko te tangata ia e whai ana i te tika tana e aroha ai</li>
      <li>He kino te papaki ki te tangata e whakarere ana i te ara; a, ko te tangata e kino ana ki te ako, ka mate</li>
      <li>Kei te aroaro o Ihowa te reinga me te whakangaromanga; engari rawa hoki nga ngakau o nga tama a te tangata</li>
      <li>E kore te tangata whakahi e aroha ki te kaipapaki; e kore hoki e haere ki te hunga whakaaro nui</li>
      <li>Ma te koa o te ngakau ka pai ai te mata: ma te pouri ia o te ngakau ka maru ai te wairua</li>
      <li>E rapu ana te ngakau mohio i te matauranga; ko te kuware ia ta te mangai o nga wairangi e kai ai</li>
      <li>He kino nga ra katoa o te hunga pouri; he hakari tonu ta te tangata i te ngakau marama</li>
      <li>He pai ke te iti i kinakitia ki te wehi ki a Ihowa, i te nui taonga i kinakitia ki te raruraru</li>
      <li>He pai ake te tina puwha ko te aroha hei kinaki, i te kau whangai e kinakitia ana ki te mauahara</li>
      <li>He whakaoho tautohe ta te tangata pukuriri: he pehi pakanga ia ta te tangata manawanui</li>
      <li>Ko te ara o te tangata mangere, ano he taiepa tataramoa; he ara nui ia to te tangata tika</li>
      <li>He tama whakaaro nui, ka koa te papa: tena ko te tama kuware, he whakahawea ki tona whaea</li>
      <li>Ki te tangata maharakore he mea whakahari te wairangi; he tika ia te haere a te tangata matau</li>
      <li>Ki te kahore he runanga, ka pororaru nga tikanga: ma te tokomaha ia o nga kaiwhakatakoto whakaaro ka mau ai</li>
      <li>Kei ta tona mangai i whakahoki ai he koa mo te tangata: ko te kupu i te wa i tika ai, ano te pai</li>
      <li>Ki te tangata whakaaro nui e ahu whakarunga ana te ara ki te ora, he mea kia mahue ai i a ia te reinga o raro</li>
      <li>Ka hutia ake e Ihowa te whare o te tangata whakakake: engari ka whakapumautia e ia te rohe o te pouaru</li>
      <li>He mea whakarihariha ki a Ihowa nga whakaaro nanakia; he mea kohakore ia nga kupu ahuareka</li>
      <li>Ko te tangata apo taonga, raruraru ana i a ia tona whare; ka ora ia te tangata e kino ana ki nga mea homai noa</li>
      <li>Ko te ngakau o te tangata tika e ata whakaaro ana ki te kupu hei whakahokinga; ko te mangai ia o te tangata kino e tahoro ana i nga mea kikino</li>
      <li>E matara ana a Ihowa i te hunga kino: otiia e rongo ana ia ki te inoi a te hunga tika</li>
      <li>Ma te marama o nga kanohi ka koa ai te ngakau: a ma te rongo pai ka momona ai nga wheua</li>
      <li>Ko te taringa e whakarongo ana ki te whakatupato e ora ai, ka noho i waenga i te hunga whakaaro nui</li>
      <li>Ko te tangata e whakakahore ana ki te papaki, e whakahawea ana ki tona wairua; engari ko te tangata e rongo ana ki te ako, ka whiwhi ki te ngakau mahara</li>
      <li>Ko te wehi ki a Ihowa te ako o te whakaaro nui; ko te ngakau whakaiti hoki e haere ana i mua i te honore</li>
    </ol>
  </li>
  <li>
    <ol>
      <li>Ko nga whakatakataka a te ngakau na te tangata; engari ko te kupu whakahoki a te arero na Ihowa</li>
      <li>Ko nga ara katoa o te tangata he ma ki ona ake kanohi; ko Ihowa ia ki te pauna i nga wairua</li>
      <li>Utaina au mahi ki runga ki a Ihowa, a ka whakapumautia ou whakaaro</li>
      <li>He mea hanga na Ihowa nga mea katoa mo tona tutukitanga, mo tona: ae ra, ko te tangata kino hoki mo te ra o te kino</li>
      <li>He mea whakarihariha na Ihowa te hunga ngakau whakakake katoa; ahakoa pupuri te ringa ki te ringa, e kore ia e kore te whiua</li>
      <li>Ko te mahi tohu tangata me te pono hei pure mo te kino; ma te wehi hoki ki a Ihowa ka mawehe atu ai te tangata i te kino</li>
      <li>Ki te pai a Ihowa ki nga ara o te tangata, ka meinga e ia ona hoariri nei ano kia mau te rongo ki a ia</li>
      <li>He pai ake te mea iti i runga i te tika, i nga hua maha ki te kahore he tika</li>
      <li>Ko te ngakau o te tangata hei whakaaro i tona ara; ko Ihowa ia hei whakatika i tona hikoi</li>
      <li>He kupu atua kei nga ngutu o te kingi; e kore tona mangai e poka ke ina whakawa</li>
      <li>Ko te taimaha tika, ko te pauna tika, na Ihowa; he mahi nana nga kohatu katoa o te putea</li>
      <li>He mea whakarihariha ki nga kingi te mahi i te kino; na te tika hoki i u ai te torona</li>
      <li>He mea ahuareka ki nga kingi nga ngutu tika: e aroha ana hoki ratou ki te tangata e korero tika ana</li>
      <li>Ko te riri o te kingi ano he karere mo te mate: engari ka whakamarietia e te tangata whakaaro nui</li>
      <li>He ora kei te marama o te mata o te kingi: a ko tana manako he rite ki te kapua o to muri ua</li>
      <li>Ko te whiwhi ki te whakaaro nui, ano te pai! pai atu i te whiwhi ki te koura; ko te whiwhi hoki ki te matauranga te mea e hiahiatia nuitia atu i te hiriwa</li>
      <li>Ko te huanui o te hunga tika he mawehe atu i te kino: ko te tangata e whai whakaaro ana ki tona ara, ka mau tona wairua</li>
      <li>Haere ai te whakakake i mua o te whakangaromanga, te wairua whakapehapeha i mua i te hinganga</li>
      <li>Ko te ngakau whakaiti i waenga i te hunga rawakore, pai atu i te uru ki te tuwahanga taonga a te hunga whakakake</li>
      <li>Ko te tangata e tahuri ana ki te kupu, ka kite i te pai: a ko te tangata e whakawhirinaki ana ki a Ihowa, ka hari</li>
      <li>Ka kiia te whakaaro nui he matau; ma te reka hoki o nga ngutu ka neke ai te mohio</li>
      <li>Ko te matauranga te puna o te ora mo te tangata i whiwhi ki tera; ko te ako ia mo te hunga wairangi ko to ratou wairangi ano</li>
      <li>Ma te ngakau o te tangata whakaaro nui e tohutohu tona mangai, e apiti hoki he kupu mohio ki ona ngutu</li>
      <li>Ko nga kupu matareka ano kei te honikoma, he reka ki te wairua, he rongoa ki nga wheua</li>
      <li>Tera he ara e tika ana ki te titiro a te tangata; ko tona mutunga ia ko nga ara ki te mate</li>
      <li>Ko te hiahia o te tangata e mahi ana, e mahi ana mona; no te mea e akiakina ana ia e tona mangai</li>
      <li>E whakatakoto ana te tangata tikangakore i te kino, a kei ona ngutu ano he ahi e ka ana</li>
      <li>Ko ta te tangata whanoke he titaritari i te raruraru; ko ta te tangata kawekawe korero he wehewehe i nga hoa tupu</li>
      <li>Whakawai ai te tangata nanakia i tona hoa, kawe ai i a ia ki te huarahi kahore i pai</li>
      <li>Ko te tangata e whakamoe ana i ona kanohi, e mea ana kia whakaaroa ai e ia nga mea whanoke; ko te tangata e kokopi ana i ona ngutu e whakatutuki ana i te kino</li>
      <li>He karauna kororia te mahunga hina, e ka kitea i runga i te ara o te tika</li>
      <li>Engari rawa te tangata manawanui i te tangata kaha, te tangata e pehia ana e ia tona wairua i te tangata i horo ai te pa</li>
      <li>E maka ana te rota ki roto ki te kokorutanga o te kakahu; kei a Ihowa ia te tikanga katoa</li>
    </ol>
  </li>
  <li>
    <ol>
      <li>Ko te maramara kai, ko te mea maroke me te ata noho hei kinaki, pai atu i te whare ki i nga hakari a te nganagare</li>
      <li>Hei rangatira te pononga mahara mo te tama i whakama ai; ka whai wahi ano ia i roto i to nga teina</li>
      <li>Ko te oko tahu para mo te hiriwa, ko te oumu mo te koura; ko Ihowa ia hei whakamatau mo nga ngakau</li>
      <li>Ko te kaimahi i te he ka tahuri ki ta te ngutu kino; a ka whai taringa te teka ki ta te arero whanoke</li>
      <li>Ko te taunu ki te rawakore he tawai ki tona Kaihanga: ko te tangata e koa ana ki nga aitua, e kore e kore te whiua</li>
      <li>Hei karauna mo nga koroheke nga tamariki a nga tamariki: na, ko te kororia o nga tamariki ko o ratou matua</li>
      <li>E kore te reo rangatira e tau ki te kuware: hore rawa ano hoki te ngutu teka ki te rangatira</li>
      <li>Ko te tangata i te mea homai noa, he kohatu whakapaipai tera ki tana titiro; tona tahuritanga ake ki hea, ki hea, ka whiwhi ki te pai</li>
      <li>Ko te tangata e hipoki ana i te he, e whai ana i te aroha; tena ko te tangata korerorero, e wehewehe ana i nga hoa tupu</li>
      <li>Ko te ngotonga o te kupu riri ki roto ki te tangata matau, nui atu i to nga whiu kotahi rau ki roto ki te whakaarokore</li>
      <li>He whakakeke kau ta te tangata kino e whai ai; no reira ka tukua atu he karere nanakia ki a ia</li>
      <li>Kia tutaki ki te tangata te pea kua tangohia ana kuao; pai atu i te whakaarokore i a ia e wairangi ana</li>
      <li>Ko te tangata e homai ana i te kino hei utu mo te pai, e kore te kino e neke atu i tona whare</li>
      <li>Ko te timatanga o te totohe i rite ki te tangata e tuku ana i te wai kia rere: na reira waiho atu te totohe i te mea kiano i oho te ngangare</li>
      <li>Ko te tangata e whakatika ana i ta te tangata kino, me ia e whakahe ana i ta te tangata tika, he rite tahi taua rua, he mea whakarihariha ki a Ihowa</li>
      <li>Hei aha te utu i te ringa o te kuware, hei hoko i te whakaaro nui, kahore nei hoki ona matauranga</li>
      <li>E aroha ana te hoa i nga wa katoa; na, ko te teina, ko te tuakana, i whanau tera mo nga aitua</li>
      <li>Ko ta te tangata ngakaukore he papaki ringa; kua waiho hei whakakapi turanga i te aroaro o tona hoa</li>
      <li>Ko te tangata e aroha ana ki te nganagare e aroha ana ki te kino; ko te tangata e whakarewa ana i tona kuwaha e rapu ana i te whakangaromanga</li>
      <li>Ko te ngakau parori ke e kore e kite i te pai; ko te tangata he whanoke tona arero ka taka ki te kino</li>
      <li>Ka whanau he whakaarokore ma tetahi tangata, hei whakapouri tera mona: e kore ano hoki e koa te papa o te poauau</li>
      <li>He rongoa pai te ngakau koa; ki te maru ia te wairua, ka maroke nga wheua</li>
      <li>E tango ana te tangata kino i te mea whakapati i te uma, hei whakapeau ke i nga ara o te whakarite whakawa</li>
      <li>Kei te aroaro o te tangata matau nga whakaaro nui; kei nga pito ia o te whenua nga kanohi o te whakaarokore</li>
      <li>Ko te tamaiti whakaarokore he mea whakapouri i tona papa, he mea whakakawa i te ngakau o tona whaea</li>
      <li>Ehara ano hoki i te mea pai kia whiua te tangata tika, kia patua ranei nga rangatira mo te tika</li>
      <li>He matauranga to te tangata e tohu ana i ana kupu: a he whakaaro to te tangata i te wairua manawanui</li>
      <li>Ko te wairangi nei ano, ki te whakarongo puku, ka kiia he whakaaro nui: ki te kokopi ona ngutu, ka kiia ia he tupato</li>
    </ol>
  </li>
  <li>
    <ol>
      <li>Ko te tangata tu ke, e whai ana i ta tona ake hiahia, e ngangau ana ki nga whakaaro totika katoa</li>
      <li>Kahore o te whakaarokore ahuareka ki te matauranga; engari kia whakakitea e ia tona ngakau</li>
      <li>I te taenga mai o te tangata kino ka tae mai ano te whakahawea, me te tawai hei hoa mo te whakama</li>
      <li>He wai hohonu nga kupu a te mangai o te tangata; he awa e rere ana te puna o te whakaaro nui</li>
      <li>Ehara i te mea pai te whakapai ki te kanohi o te tangata kino, te whakapeau ke ranei i ta te tangata tika ina whakawa</li>
      <li>E uru ana nga ngutu o te whakaarokore ki te totohe, e karanga ana tona mangai ki nga whiu</li>
      <li>Hei hunga ano mona te mangai o te whakaarokore; a ko ona ngutu hei rore mo tona wairua</li>
      <li>Ano he kai reka nga kupu a te kawe korero; tae tonu iho ki nga wahi o roto rawa o te kopu</li>
      <li>Ko te tangata ano hoki e mangere ana ki tana mahi, hei teina ia ki te tangata maumau</li>
      <li>Hei pourewa kaha te ingoa o Ihowa; rere ana te tangata tika ki reira, a ora ake</li>
      <li>Ko nga rawa o te tangata taonga hei pa kaha mona, hei pa tiketike ki tona whakaaro</li>
      <li>I mua ake o te whakangaromanga ka whakakake te ngakau o te tangata; i mua ake ano hoki o te honore ko te ngakau papaku</li>
      <li>Ko te tangata e whakahoki kupu ana i te mea kahore ano ia i rongo noa, he mahi wairangi tera nana, he hanga whakama</li>
      <li>E whakamanawanui te wairua o te tangata ki tona mate; tena ko te wairua maru, ko wai e kaha ki tera</li>
      <li>Ka whiwhi te ngakau o te tangata matau ki te mohio; e rapu ana hoki te taringa o nga whakaaro nui ki te mohio</li>
      <li>Ma te mea tuku noa a te tangata ka watea ai he wahi mona, ka kawea hoki ia e tera ki te aroaro o nga tangata nunui</li>
      <li>Ko te tangata nana te kupu tuatahi i te whakawa me te mea kei a ia te tika; na ka haere mai tona hoa, kei te rapu i te tikanga o tana</li>
      <li>Ma te rota e mutu ai nga tautohe, a ko tera hei tauarai i waenganui o te hunga kaha</li>
      <li>Ko te tuakana, teina ranei, i whakatakariritia, pakeke atu i te pa kaha: a ko aua tu ngangare me he tutaki tatau no te whare rangatira</li>
      <li>Ka ki te kopu o te tangata i nga hua o tona mangai, ka makona ia i nga hua o ona ngutu</li>
      <li>Ko te mate, ko te ora kei te arero: ko te hunga e aroha ana ki tera ka kai i ona hua</li>
      <li>Ko te tangata kua kite i te wahine mana, kua kite i te mea pai, kua whiwhi hoki ki ta Ihowa whakapai</li>
      <li>He inoi ta te rawakore hanga; he taikaha ia te whakahoki a te tangata taonga</li>
      <li>Ko te tangata tini nga hoa aroha e whai ana i te he mona; tera ano ia te hoa aroha, nui atu i to te tuakana, i to te teina, tona piri mai</li>
    </ol>
  </li>
  <li>
    <ol>
      <li>He pai ke te rawakore e haere ana i runga i tona tapatahi, i te ngutu whanoke, i te whakaarokore</li>
      <li>Na ehara hoki i te mea pai kia kaua he matauranga mo te wairua; a, ko te tangata e hohoro ana ona waewae, ka hara</li>
      <li>E whakaparoritia ana te ara o te tangata e tona wairangi: e amuamu ana hoki tona ngakau ki a Ihowa</li>
      <li>Ma te rawa ka tokomaha atu ai nga hoa aroha: e wehea atu ana ia te rawakore i tona hoa aroha</li>
      <li>E kore te kaiwhakapae teka e whakaharakoretia; e kore hoki e mawhiti te tangata korero teka</li>
      <li>He tokomaha e whai kia manakohia e te tangata ringa mahora; he hoa aroha hoki nga tangata katoa no te tangata e homai mea ana</li>
      <li>E kino ana nga teina katoa o te rawakore ki a ia: na nui ke atu te mataratanga atu o ona hoa i a ia! Whai noa ana kupu i a ratou, heoi kua riro ratou</li>
      <li>Ko te tangata e mea ana ki te whakaaro nui mona, e aroha ana ki tona wairua ake: ko te tangata e pupuri ana i te matauranga, ka tutaki ki te pai</li>
      <li>E kore te kaiwhakapae teka e whakaharakoretia; ka huna hoki te tangata korero teka</li>
      <li>E kore e tau te noho rangatira ki te whakaarokore; he makere rawa te noho ko te pononga hei rangatira mo nga rangatira</li>
      <li>Ko te ngarahu tupato ka pupuri i tona riri; a hei whakakororia mona te whakarere noa iho i te he</li>
      <li>Ko te riri o te kingi rite tonu ki te hamama o te raiona; ko tana manako ia ano he tomairangi i runga i te tarutaru</li>
      <li>He aitua mo tona papa te tamaiti whakaarokore: a, ko nga ngangare a te wahine, me te maturuturu puputu tonu</li>
      <li>He whare, he taonga i tuku iho i nga matua: ko te hoa wahine mahara i a Ihowa</li>
      <li>Ma te mangere e mea kia moe i te moe reka; ka matekai hoki te wairua o te rora</li>
      <li>Ko te tangata e pupuri ana i te whakahau e pupuri ana i tona wairua: engari ko te tangata kore whakaaro ki ona ara ka mate</li>
      <li>Ko te tangata e ohaoha ana ki te rawakore e whakatarewa moni ana ki a Ihowa, a ka utua ki a ia tana mahi atawhai</li>
      <li>Pakia tau tama, i te mea kua whai manakohanga; kaua hoki tou ngakau e whai tonu i te whakangaromanga mona</li>
      <li>Ko te tangatariri nui mana e waha tona he: ki te whakaora hoki koe i a ia, ka waiho tonu tena hei mahi mau</li>
      <li>Whakarongo ki te kupu tohutohu, tahuri mai hoki ki te ako, kia whai whakaaro ai koe i tou mutunga iho</li>
      <li>He maha nga whakaaro i roto i te ngakau o te tangata; e tu tonu ana ia ta Ihowa tikanga</li>
      <li>Ko te hiahia o te tangata te aronga o tana atawhai: engari te rawakore i te tangata teka</li>
      <li>Ko te wehi ki a Ihowa te ara ki te ora: a, ko te tangata kei a ia tera, ka noho makona; e kore tetahi he e pa ki a ia</li>
      <li>E kuhua ana e te mangere tona ringa ki te rihi, e kore rawa nei e whakahokia e ia ki tona mangai</li>
      <li>Pakia te tangata whakahi, a ka tupato nga kuware: akona hoki te tangata mahara, a ka mohio ia ki te matauranga</li>
      <li>Ko te tangata e pahua ana i tona papa, e pei atu ana hoki i tona whaea, he tama ia e whakama ai, e ingoa kino ai hoki</li>
      <li>Kati, e taku tama, te whakarongo ki te ako hei mea kau e kotiti atu ai i nga kupu o te matauranga</li>
      <li>E whakahi ana te kaiwhakaatu he ki te whakawa; e horomia ana hoki te kino e te mangai o te hunga kino</li>
      <li>Kua rite he whakawa mo nga whakahi, he whiu mo te tuara o nga whakaarokore</li>
    </ol>
  </li>
  <li>
    <ol>
      <li>Ko ta te waina he whakahi, ko ta te wai kaha he ngangau: a, ko te hunga katoa e whakapohehetia ana e tera, kahore o ratou whakaaro nui</li>
      <li>Ano he raiona e hamama ana te wehi o te kingi: ko te tangata e whakaoho ana i a ia kia riri, e hara ana ki tona wairua ake</li>
      <li>He whakahonore mo te tangata te noho watea mai i te ngangare: engari ko nga wairangi he kowhetewhete tonu</li>
      <li>Kahore te mangere e parau, he mea ki te hotoke; no reira ka pakiki kai mana i te kotinga witi, a kahore e whiwhi</li>
      <li>He wai hohonu te whakaaro i roto i te ngakau o te tangata; e utuhia ano ia e te tangata matau</li>
      <li>Ko ta te tini o te tangata he kauwhau i tona atawhai ake; ko wai ia e kite i te tangata pono</li>
      <li>Ko te tangata tika, e haere ana i runga i tona tapatahi, ka manaakitia ana tamariki i muri i a ia</li>
      <li>Ko te kingi e noho ana i runga i te torona whakawa, titaritaria ana e ona kanohi nga he katoa</li>
      <li>Ko wai e mea, Kua ma i ahau toku ngakau, kua tahia atu oku hara</li>
      <li>Ko nga pauna huhua, ko nga mehua huhua, he rite tahi taua rua, he mea whakarihariha anake ki a Ihowa</li>
      <li>He tamariki nei ano ka mohiotia ki ana hanga, he ma ranei, he tika ranei tana mahi</li>
      <li>Ko te taringa rongo, ko te kanohi titiro, na Ihowa raua ngatahi i hanga</li>
      <li>Kaua e matenuitia te moe, kei rawakoretia koe; titiro ou kanohi, a ka makona koe i te taro</li>
      <li>Ehara ehara, e ai ta te kaihoko: tona haerenga atu ia, kei te whakamanamana</li>
      <li>He koura tena me te tini o te rupi; engari he taonga utu nui nga ngutu o te matauranga</li>
      <li>Tangohia te kakahu o te kaiwhakakapi mo te tangata ke; puritia hoki te tangata i taunahatia hei whakakapi mo nga tangata ke</li>
      <li>He reka ki te tangata te taro o te teka; muri iho ka ki tona mangai i te kirikiri</li>
      <li>Ma te runanga ka u ai nga whakaaro; kia pai hoki te ngarahu ina anga ki te whawhai</li>
      <li>Ko te tangata e kopikopiko ana ki te kawekawe korero, ka whakina e ia nga korero ngaro: na reira kaua e raweke atu ki te tangata ngutu hamama</li>
      <li>Ko te tangata e kanga ana i tona papa, i tona whaea, ka tineia tona rama i roto i te pouri kerekere</li>
      <li>I te timatanga e hohoro mai pea te taonga; e kore ia tona mutunga e whakapaingia</li>
      <li>Kaua e mea, Ka utua e ahau te kino: taria ta Ihowa, a kei a ia he oranga mou</li>
      <li>He mea whakarihariha ki a Ihowa nga taimaha rere ke; a e kore hoki te pauna tinihanga e pai</li>
      <li>Na Ihowa nga haereerenga o te tangata: na ma te aha te tangata ka matau ai ki tona ara</li>
      <li>Hei rore ki te tangata te oho noa ake ki te mea, He tapu! a, i muri i nga ki taurangi, kia uiui</li>
      <li>Ka titaritaria e te kingi whakaaro nui te hunga kino, a ka hurihia hoki e ia te wira patu witi ki runga ki a ratou</li>
      <li>He rama na Ihowa te manawa o te tangata, e rapu ana i nga mea katoa i roto rawa i te kopu</li>
      <li>Hei kaitiaki mo te kingi te atawhai me te pono; e tautokona ake ana hoki tona torona e te atawhai</li>
      <li>Ko te kororia o nga taitama ko to ratou kaha: a, ko te ataahua o nga kaumatua ko te upoko hina</li>
      <li>E tahia atu ana te kino e nga karawarawa o te patunga; a e tae rawa ana nga whiu ki nga wahi o roto rawa o te kopu</li>
    </ol>
  </li>
  <li>
    <ol>
      <li>Kei roto te ngakau o te kingi i te ringa o Ihowa ano he awa rerenga wai; e whakaangahia ana e ia ki nga wahi katoa e pai ai ia</li>
      <li>Ko nga ara katoa o te tangata, tika kau ki ona kanohi ake: ko Ihowa ia hei pauna i nga ngakau</li>
      <li>Ko te mahi i te tika, i te whakawa, ki ta Ihowa, pai atu i te patunga tapu</li>
      <li>He kanohi whakakake, he ngakau whakapehapeha, a ko te rama hoki o te hunga kino, he hara kau</li>
      <li>Ko nga whakaaro o te tangata uaua e ahu anake ana ki te hua o te taonga: ko te hunga takare katoa ia e whawhai kau ana ki te muhore</li>
      <li>E rite ana ta te arero teka ami i te taonga ki te mamaoa e aia noatia ana; ko te hunga e rapu ana i era e rapu ana i te mate</li>
      <li>Ma te pahua a te hunga kino e tahi atu ratou; mo ratou kahore e pai ki te whakawa</li>
      <li>He ara tino kopikopiko to te tangata e waha ana i te hara: tena ko te tangata ma, he tika tana mahi</li>
      <li>He pai ke te noho i te kokonga o te tuanui, i te noho tahi me te wahine ngangare i roto i te whare mahorahora</li>
      <li>Ko ta te wairua o te tangata kino he hiahia ki te kino; e kore ona kanohi e manako ki tona hoa</li>
      <li>Ki te whiua te tangata whakahi, ka whai whakaaro te kuware: a, ki te whakaakona te tangata whakaaro nui, ka whiwhi ia ki te matauranga</li>
      <li>Ka ata whakaaroa e te tangata tika te whare o te tangata kino; te peheatanga e whakataka ai te hunga kino ki te mate mo ratou</li>
      <li>Ko te tangata e puru ana i ona taringa ki te karanga a te rawakore, tera hoki ia e karanga, heoi e kore e whakarangona</li>
      <li>Ma te mea homai puku ka marie ai te riri, ma te moni whakapati hoki i roto i te uma ka marie ai te aritarita kaha</li>
      <li>He mahi koa na te tangata tika te whakawa; mo nga kaimahi ia i te kino, ko te whakangaromanga</li>
      <li>Ko te tangata e kotiti ke ana i te huarahi o te mahara, ka noho ia i te whakaminenga o nga tupapaku</li>
      <li>Ko te tangata matenui ki nga ahuareka, ka rawakore: a, ko te tangata e matenui ana ki te waina, ki te hinu, e kore e whai taonga</li>
      <li>Hei utu te tangata kino mo te tangata tika; a ka haere mai te tangata kopeka hei whakakapi mo te tangata tu tika</li>
      <li>He pai ke te noho i te koraha, i te noho tahi me te wahine tohetohe, wahine pukukino</li>
      <li>Kei te nohoanga o te tangata whakaaro nui te taonga momohanga me te hinu; heoi maumauria ake e te wairangi</li>
      <li>Ko te tangata e whai ana i te tika, i te atawhai, ka whiwhi ki te ora, ki te tika, ki te honore</li>
      <li>Ka pikitia e te tangata whakaaro nui te pa o nga marohirohi, ka taka hoki i a ia te kaha i whakawhirinaki ai ratou</li>
      <li>Ko te tangata e tiaki ana i tona mangai, i tona arero, e tiaki ana i tona wairua kei raru</li>
      <li>Ko te tangata whakakake, whakapehapeha, ko te tangata whakahi tona ingoa, e mahi ana ia i runga i te whakahirahira o tona whakamanamana</li>
      <li>Ka mate te tangata mangere i tona hiahia ano; e kore hoki ona ringa e pai ki te mahi</li>
      <li>Tera te hanga he kaiapo tonu a pau noa te ra: ko ta te tangata tika ia he homai, kahore hoki ana kaiponu</li>
      <li>He mea whakarihariha te whakahere a te tangata kino; tera noa ake ina he te whakaaro i kawea mai ai e ia</li>
      <li>Ka mate te kaiwhakaatu teka; na, ko te tangata whakarongo, ka korero, kahore he kaiwhakahe</li>
      <li>Ka whakamaro te tangata kino i tona mata: tena ko te tangata tika, ka whakapai i ona ara</li>
      <li>I to Ihowa aroaro kahore he whakaaro nui, kahore he matauranga, kahore he kupu mohio, e tu</li>
      <li>Kua rite noa ake he hoiho mo te ra o te whawhai; kei a Ihowa ia te whakaoranga</li>
    </ol>
  </li>
  <li>
    <ol>
      <li>Engari te ingoa pai e whiriwhiria rawatia i nga taonga nui, me te manakohanga aroha i te hiriwa, i te koura</li>
      <li>Ka tutataki te tangata taonga raua ko te rawakore; ko Ihowa te kaihanga o ratou katoa</li>
      <li>Ko te tangata tupato, ka kitea atu e ia te he, ka huna i a ia; ko nga kuware, haere tonu atu, mamae tonu atu</li>
      <li>Ko te hua o te mahaki, a ko te wehi ki a Ihowa, he taonga, he honore, he ora</li>
      <li>He tataramoa, he mahanga kei te ara o te whanoke; ko te tangata ia e tiaki ana i tona wairua, ka matara atu i ena</li>
      <li>Whakatupuria ake te tamaiti i te ara e haere ai ia, a, ka kaumatua, e kore e mahue i a ia</li>
      <li>E whakatakoto tikanga ana te tangata taonga mo nga rawakore; a, ko te tangata i te nama, hei pononga ia ma te tangata nana i whakatarewa mai</li>
      <li>Ko te kairui o te kino, ka kokoti i te he: a ka kahore noa iho te patu o tona riri</li>
      <li>Ko te kanohi ohaoha, ka manaakitia tera; e hoatu ana hoki e ia tetahi wahi o tana taro ma te rawakore</li>
      <li>Peia atu te tangata whakahi, a ka riro te ngangare; ka mutu ano hoki te totohe me te whakahawea</li>
      <li>Ko te tangata e matenui ana ki te ngakau ma, ko te kingi he hoa mona, mo te ahuareka o ona ngutu</li>
      <li>Ma nga kanohi o Ihowa e tiaki te tangata whai matauranga, e whakataka ana hoki e ia nga kupu a te tangata kopeka</li>
      <li>E mea ana te mangere, He raiona kei waho: ka whakamatea ahau ki nga huarahi</li>
      <li>He poka hohonu te mangai o nga wahine ke: ka taka ki roto ta Ihowa tangata e whakarihariha ai</li>
      <li>Paihere rawa te wairangi ki roto ki te ngakau o te tamaiti; otiia ma te rakau o te whiu e pei kia matara atu i a ia</li>
      <li>Ko te tangata e tukino ana i te rawakore kia maha atu ai he taonga mana, me te tangata hoki e hoatu mea ana ki te tangata taonga, ka tutuki raua ki te muhore kau</li>
      <li>Anga mai tou taringa, whakarongo mai hoki ki nga kupu a te hunga whakaaro nui, kia tahuri mai hoki tou ngakau ki toku matauranga</li>
      <li>He mea ahareka hoki, mehemea ka puritia e koe i roto i tou kopu, ki te u ngatahi raua ki runga ki ou ngutu</li>
      <li>Kia okioki ai koe ki a Ihowa, koia i whakakitea ai e ahau aua mea ki a koe i tenei ra, ki a koe na ano</li>
      <li>He teka ianei hira rawa nga mea kua tuhituhia atu nei e ahau ki a koe, he kupu ako, he kupu mohio</li>
      <li>Kia mohio ai koe ki te tuturutanga o nga kupu o te pono, kia whakahokia ai e koe he kupu pono ki te hunga e ngare ana i a koe</li>
      <li>Kaua e pahuatia te rawakore, no te mea he rawakore ia, kaua hoki e whakatupuria kinotia te tangata iti i te kuwaha</li>
      <li>No te mea ka tohea e Ihowa ta ratou tohe, ka pahuatia ano hoki e ia te wairua o te hunga e pahua ana i a ratou</li>
      <li>Kaua e whakahoa ki te tangata pukuriri; kei haere tahi hoki koe i te tangata aritarita</li>
      <li>Kei akona e koe ona ara, a ka riro i a koe he mahanga mo tou wairua</li>
      <li>Kei uru koe ki roto ki te hunga papaki ringa, ki nga kaiwhakakapi turanga ranei mo te moni tarewa</li>
      <li>Ki te kahore au mea hei utu, hei aha i tangohia ai e ia tou moenga i raro i a koe</li>
      <li>Kaua e whakanekehia atu te rohe tawhito i whakatakotoria e ou matua</li>
      <li>Kei te kite ranei koe i tetahi tangata e uaua ana ki tana mahi? ka tu ia ki te aroaro o nga kingi; e kore ia e tu ki te aroaro o nga ware</li>
    </ol>
  </li>
  <li>
    <ol>
      <li>Ki te noho tahi korua ko te rangatira ki te kai, ata whakaaroa marietia tera i tou aroaro</li>
      <li>Whakapakia he maripi ki tou korokoro, ki te mea he tangata kakai koe</li>
      <li>Kaua e hiahia ki ana mea reka: he kai tinihanga hoki era</li>
      <li>Kaua e taruke ki te mea taonga: kati tau mea ki tou matauranga</li>
      <li>E anga mai ranei ou kanohi ki taua mea korekore nei? He pono hoki ka whai parirau te taonga, koia ano kei te ekara, rere ana whaka te rangi</li>
      <li>Kaua e kainga te kai a te tangata kanohi kino, kei minamina hoki koe ki ana mea reka</li>
      <li>Ko tana hoki e mea ai i roto i a ia, pera tonu ia: E kai, e inu; koia tana kupu ki a koe; kahore ia ona ngakau ki a koe</li>
      <li>Ko te kongakonga i kainga e koe, ka ruakina e koe, ka maumauria ano hoki au kupu reka</li>
      <li>Kaua e korero ki nga taringa o te kuware; ka whakahawea hoki ia ki te whakaaro nui o au kupu</li>
      <li>Kei whakanekehia e koe te rohe tawhito; kei haere koe ki nga mara a te pani</li>
      <li>No te mea he kaha to ratou kaiwhakaora; ka tohea e ia ta ratou tohe ki a koe</li>
      <li>Anga atu tou ngakau ki te ako, me ou taringa ki nga kupu o te matauranga</li>
      <li>Kaua e tohungia te whiu ki te tamaiti: ki te patua hoki ia e koe ki te rakau, e kore ia e mate</li>
      <li>Tatatia ia e koe ki te rakau, a ka whakaorangia e koe tona wairua i te reinga</li>
      <li>E taku tama, ki te whakaaro nui tou ngakau, ka koa hoki toku ngakau, ae ra, toku nei ano</li>
      <li>Ae ra, ka hari oku whatumanawa, ina korero ou ngutu i nga mea tika</li>
      <li>Kei hae tou ngakau ki te hunga hara; engari kia wehi koe ki a Ihowa, a pau noa te ra</li>
      <li>He pono hoki tera ano he whakautu; e kore ano hoki tau i tumanako ai e hatepea atu</li>
      <li>Whakarongo ra, e taku tama, kia whai whakaaro hoki koe, a whakatikaia tou ngakau i te ara</li>
      <li>Kei uru ki te hunga kakai waina; ki te hunga pukukai kikokiko</li>
      <li>No te mea ka tutuki tahi te tangata inu raua ko te tangata kakai ki te rawakore; he tawhetawhe hoki te kakahu a te momoe mo te tangata</li>
      <li>Whakarongo ki tou papa nana koe; kaua hoki e whakahawea ki tou whaea ina ruruhi ia</li>
      <li>Hokona te pono, kaua hoki e whakawhitiwhitia; ae ra, te whakaaro nui, te ako hoki, me te matauranga</li>
      <li>Nui atu hoki te koa o te papa o te tangata tika; a, ko te tangata e whanau he tama whakaaro nui mana, ka hari ia ki a ia</li>
      <li>Kia hari tou papa raua ko tou whaea, ina, kia koa te wahine i whanau ai koe</li>
      <li>E taku tama, homai tou ngakau ki ahau, kia manako ano hoki ou kanohi ki aku ara</li>
      <li>No te mea he rua hohonu te wahine kairau; he poka kuiti te wahine ke</li>
      <li>Ae ra, ka whanga ia ano he kaipahua, a ka whakatokomahatia e ia nga tangata poka ke</li>
      <li>Ko wai e aue? Ko wai e tangi? Ko wai e totohe? Ko wai e ngangautia? Ko wai e maru, he mea takekore? Ko wai e whero tonu ona kanohi</li>
      <li>Ko te hunga e noho roa ana ki te waina; ko te hunga e haere ana ki te rapu i te waina whakaranu</li>
      <li>Kaua e titiro ki te waina i te mea e whero ana, ina puta tona kara i roto i te kapu, ina mania tona heke</li>
      <li>Tona tukunga iho ano he nakahi e ngau ana, koia ano kei te wero a te neke</li>
      <li>E kite hoki ou kanohi i nga mea rereke, a ka puta he kupu rereke i tou ngakau</li>
      <li>Ae ra, ka rite koe ki te tangata e takoto ana i waenga moana, ki te tangata ranei e takoto ana i te tihi o te rewa</li>
      <li>A ka mea koe, Patua ana ahau e ratou, a kihai ahau i mamae; tatatia ana ahau e ratou, a kihai ahau i mohio: a hea ahau ara ake ai? Ka rapua ano e ahau</li>
    </ol>
  </li>
  <li>
    <ol>
      <li>Kei hae koe ki te hunga kino, kaua hoki e hiahia hei hoa mo ratou</li>
      <li>Ko ta to ratou ngakau hoki e whakaaro ai, he tukino, ko ta o ratou ngutu e korero ai, he whanoke</li>
      <li>Ma te whakaaro nui ka hanga ai te whare, a ma te matauranga ka u ai</li>
      <li>Ma te mohio hoki ka ki ai nga ruma i nga taonga utu nui katoa, i nga mea ahuareka</li>
      <li>He kaha te tangata whakaaro nui; ae, e whakanuia ana e te tangata mohio te kaha</li>
      <li>Na kia pai te ngarahu ina anga koe ki te whawhai: kei te tokomaha hoki o nga kaiwhakatakoto whakaaro te ora</li>
      <li>He tiketike rawa te whakaaro nui mo te wairangi: e kore e kuihi tona mangai i te kuwaha</li>
      <li>Ko te tangata e whakaaro ana ki te kino, ka kiia he whanoke</li>
      <li>He hara te whakaaro wairangi: he mea whakarihariha ano ki te tangata te tangata whakahi</li>
      <li>Ki te ngoikore koe i te ra o te he, he iti tou kaha</li>
      <li>Whakaorangia te hunga e kawea atu ana ki te mate, a puritia mai hoki e koe te hunga e meatia ana kia whakamatea</li>
      <li>Ki te mea koe, Nana, kihai tenei i mohiotia e matou: kahore ianei te kaipauna ngakau i te whakaaro ki tera? a, ko te kaitiaki o tou wairua, kahore ranei ia e mohio? e kore ranei e homai e ia ki te tangata kia rite ki tana mahi</li>
      <li>Kainga, e taku tama, te honi, he pai hoki; me te honikoma, he mea reka hoki ki tou mangai</li>
      <li>Ka mohio ai koe ki te whakaaro nui, he mea ki tou wairua: ki te kitea e koe, he tukunga iho ano tona, e kore hoki tau i tumanako ai e hatepea</li>
      <li>Kaua, e te tangata kino, e whanga ki te nohoanga o te tangata tika; kei tukino koe ki tona takotoranga</li>
      <li>E hinga ana hoki te tangata tika, e whitu hinganga, ka ara ake ano: ka whakataka ia te hunga kino e te he</li>
      <li>Kaua e harakoa ki te hinga tou hoariri, kaua hoki tou ngakau e hari ina taka ia</li>
      <li>Kei kite a Ihowa, a ka he ki tana titiro, a ka tahuri atu tona riri i a ia</li>
      <li>Kei mamae koe, he mea mo nga kaimahi i te kino, kei hae hoki ki te hunga kino</li>
      <li>Kahore hoki he mutunga pai ki te tangata kino; ka keto hoki te rama a te hunga kino</li>
      <li>E taku tama, e wehi ki a Ihowa, ki te kingi hoki: a, kaua e whakauru noa atu ki te hunga e mea ana ki te whakaputa ke</li>
      <li>No te mea ka puta tata te aitua mo ratou: a ko wai ka mohio ki te whakangaromanga o raua tokorua</li>
      <li>He whakatauki ano hoki enei na te hunga whakaaro nui. Ehara i te mea pai kia whakaaro ki te kanohi tangata ina whakawa</li>
      <li>Ko te tangata e mea ana ki te tangata kino, He tika koe; ka kanga nga iwi ki a ia, ka whakarihariha nga tauiwi ki a ia</li>
      <li>Otiia ka koa nga ngakau o te hunga e riria ai tona he, ka tau iho ano hoki te manaaki pai ki runga ki a ratou</li>
      <li>Ka kihia e ia nga ngutu e whakahoki ana i nga kupu tika</li>
      <li>Meinga kia takoto pai tau mahi i waho, kia rite hoki hei meatanga mau i te mara; muri iho ka hanga i tou whare</li>
      <li>Kaua koe e tu hei kaiwhakaatu he mo tou hoa, i te mea kahore he take; a kaua e tinihanga ki ou ngutu</li>
      <li>Kaua e ki, Ka meatia ano e ahau ki a ia tana i mea ai ki ahau; ka rite ki ta te tangata mahi taku e whakahoki ai ki a ia</li>
      <li>I haere ahau i te taha o te mara a te mangere, i te taha hoki o te mara waina a te tangata kahore ona mahara</li>
      <li>Na, kua tupuria katoatia e te tataramoa, kapi tonu te mata o te mara i te ongaonga, a ko to reira taiepa kohatu kua oti te wahi</li>
      <li>Katahi ahau ka titiro, ka ata whakaaroaro: ka kite ahau, a ka hopu mai hei ako moku</li>
      <li>Kia iti ake nei te wahi e parangia ai, kia iti ake nei te moe, kia iti ake te kotuituitanga o nga ringa ka moe ai</li>
      <li>Ka pera te haerenga mai o tou muhore ano he kaipahua; o tou rawakore hoki ano he tangata mau patu</li>
    </ol>
  </li>
  <li>
    <ol>
      <li>He whakatauki ano enei na Horomona, he mea tuhi e nga tangata a Hetekia kingi o Hura</li>
      <li>Ko to te Atua whakakororia, he hunga mea; ko to nga kingi whakakororia he rapu mea</li>
      <li>Ko te rangi mo te tiketike, ko te whenua mo te hohonu, a ko te ngakau o nga kingi, te taea te rapu</li>
      <li>Tahia atu te para i te hiriwa, a ka puta mai he oko ma te kaitahi para</li>
      <li>Tangohia atu te tangata kino i te aroaro o te kingi, a ka u tona torona i runga i te tika</li>
      <li>Kei whakaputa i a koe ki mua i te aroaro o te kingi, kei tu hoki ki te wahi o nga metararahi</li>
      <li>He pai he hoki kia kiia mai ki a koe, Haere mai ki runga nei; i te mea kia whakahokia iho koe ki raro i te aroaro o te rangatira i kitea nei e ou kanohi</li>
      <li>Kei hohoro te haere ki te ngangare, kei kore e kitea e koe tau e mea ai i tona mutunga iho, ina meinga koe e tou hoa kia whakama</li>
      <li>Tohea tau tohe ki tou hoa tonu, a kaua e whakina te mea hunga a tetahi</li>
      <li>Kei kohukohutia koe e te tangata i rongo, a kore ake tou ingoa kino e tahuri atu</li>
      <li>He kupu i tika te korero, ko tona rite kei nga a poro koura i roto i nga kete hiriwa</li>
      <li>He pera i te whakakai koura, i te whakapaipai koura parakore koia ano te ako a te whakaaro nui ki te taringa rongo</li>
      <li>Rite tonu ki te matao o te hukarere i te kotinga witi te karere pono ki ona kaingare; ka ora hoki i a ia te ngakau o ona ariki</li>
      <li>He pera i nga kapua me te hau uakore, koia ano te rite o te tangata e whakamanamana ana ki ana hakari horihori</li>
      <li>Ma te roa e whakamanawanui ana ka whakaae mai ai te kingi, a ma te arero ngawarika mangungu ai te wheua</li>
      <li>Kua kitea e koe he honi? Kainga ko te wahi e makona ai koe; kei ki rawa koe i taua mea, ka ruakina e koe</li>
      <li>Kia takitahi tou waewae ki te whare o tou hoa; kei hoha ia ki a koe, a ka kino ki a koe</li>
      <li>Ko te tangata e whakaatu teka ana mo tona hoa, he patu ia, he hoari, a he pere koi</li>
      <li>Ko te whakawhirinaki ki te tangata tinihanga i te wa o te raru, e rite ana ki te niho whati, ki te waewae kua takoki</li>
      <li>Ko te tangata e waiata ana ki te ngakau pouri, e rite ana ki te tangata e whakarere ana i te kakahu i te rangi maeke, ki te winika hoki i runga i te houra</li>
      <li>Ki te matekai tou hoariri whangaia ki te taro; ki te matewai whakainumia ki te wai</li>
      <li>Ka purangatia hoki e koe he waro kapura ki tona mahunga, a ka utua tau e Ihowa</li>
      <li>E mauria ana mai e te hauraro he ua: e peratia ana hoki e te arero ngautuara, he kanohi pukuriri</li>
      <li>He pai ke te noho i te kokonga o te tuanui, i te noho tahi me te wahine ngangare i roto i te whare mahorahora</li>
      <li>He rongo pai no te whenua tawhiti, tona rite kei nga wai matao ki te wairua matewai</li>
      <li>Me te manawa whenua i takatakahia, me te puna i whakaparuparutia, koia ano te tangata tika e hinga ana i te aroaro o te tangata kino</li>
      <li>Ehara i te mea pai te kai nui i te honi; waihoki ko a te tangata rapu i to ratou ake kororia ehara i te kororia</li>
      <li>Ko te tangata e kore nei e pehi i tona wairua, e rite ana ki te pa kua pakaru, kahore ona taiepa</li>
    </ol>
  </li>
  <li>
    <ol>
      <li>He pera i te hukarere i te raumati, i te ua hoki i te kotinga witi, te kore e tau o te honore mo te wairangi</li>
      <li>He pera i te manu e rererere noa ana, i te waroa i ona rerenga te kanga pokanoa; e kore e whakatau</li>
      <li>He whiu mo te hoiho, he paraire mo te kaihe, a he rakau mo te tuara o nga wairangi</li>
      <li>Kei rite ki tona whakaarokore tau whakautu ki te wairangi, kei rite hoki a koe na ki a ia</li>
      <li>Kia rite ki tona whakaarokore tau whakautu ki te wairangi, kei mea ia he whakaaro nui ia</li>
      <li>Ko te tangata e tuku korero ana ma te ringa o te wairangi, e tapahi ana i ona waewae ano, e inumia ana hoki te he</li>
      <li>E tautau noa ana nga waewae o te kopa: he pera hoki te whakatauki i te mangai o te wairangi</li>
      <li>Ko te takai mea whakapaipai i roto i te puranga kohatu, ko tona rite kei te tangata e whakakororia ano i te wairangi</li>
      <li>E rite ana ki te tataramoa e wero nei i te ringa o te haurangi, koia ano te whakatauki i te mangai o nga wairangi</li>
      <li>Ka rite ki te kaikopere i tu ai te katoa, te tangata e utu ana i te wairangi me te tangata hoki e utu ana i nga tira haere</li>
      <li>Ka rite ki te kuri e hoki nei ki tona ruaki, te wairangi e tuarua ana i tona poauau</li>
      <li>Ka kite koe i te tangata e mea ana ki a ia he whakaaro nui? Ki ta te whakaaro tera e rahi ake ta te wairangi i tana</li>
      <li>E ki ana te mangere, He raiona kei te ara; he raiona kei nga waharoa</li>
      <li>He pera i te tatau e tahurihuri ra i runga i ona inihi, koia ano te mangere i runga i tona moenga</li>
      <li>E kuhua ana e te mangere tona ringa ki te rihi; he mahi ngenge rawa ki a ia te whakahoki mai ki tona mangai</li>
      <li>He nui ke ake te whakaaro nui o te mangere, ki tana nei whakaaro, i to nga tangata tokowhitu e whakaatu ana i te tikanga</li>
      <li>Ko te tangata e haere atu ana, e pokanoa ana ki te whawhai ehara nei i a ia, ko tona rite kei te tangata e hopu ana i te kuri ki ona taringa</li>
      <li>Rite tonu ki te haurangi e makamaka ana i nga mea mura, i nga pere, i te mate</li>
      <li>Te tangata e tinihanga ana ki tona hoa, e mea ana, He teka ianei he takaro taku</li>
      <li>Ki te kahore he wahie, ka mate te ahi: ki te kore hoki he tangata kawekawe korero, ka mutu te ngangare</li>
      <li>He waro ki nga ngarahu wera, he wahie ki te ahi; he pera te tangata totohe ki te tahu i te ngangare</li>
      <li>He rite nga kupu a te kaikawekawe korero ki te maramara reka, tae tonu iho ki nga wahi o roto rawa o te kopu</li>
      <li>He ngutu puka me te ngakau kino, ko te rite kei te oko oneone i whakakikoruatia ki te para hiriwa</li>
      <li>Ko te tangata mauahara e whakaware ana ki ona ngutu, otiia e rongoatia ana e ia te tinihanga ki roto ki a ia</li>
      <li>Ki te pai tona reo, kaua e whakapono ki a ia; e whitu hoki nga mea whakarihariha kei roto i tona ngakau</li>
      <li>Ahakoa hipoki tona mauahara i a ia ki te tinihanga, ka whakakitea nuitia tona kino ki te aroaro o te whakaminenga</li>
      <li>Ko te tangata e keri ana i te rua, ka taka ano ki roto: a ko te tangata e huri ana i te kohatu, ka hoki mai ano ki runga ki a ia</li>
      <li>E kino ana te arero teka ki ana i kuru ai; a, ko ta te mangai whakapati, he mahi kia ngaro</li>
    </ol>
  </li>
  <li>
    <ol>
      <li>Kei whakamanamana koe ki te ra apopo; kahore hoki koe e mohio ko te aha e puta mai i roto i te ra</li>
      <li>Ma tetahi atu tangata te whakamoemiti mou, kaua ma tou mangai ake; ma te tangata ke, kaua ma ou ngutu ake</li>
      <li>He taimaha te kohatu, he taimaha ano te kirikiri; he taimaha atu ia i a raua tahi te pukuriri o te wairangi</li>
      <li>He mea nanakia te riri, he rutaki te aritarita; ko wai ia e tu i mua i te hae</li>
      <li>He pai ke te riri matanui i te aroha huna</li>
      <li>Ko nga patu a te hoa aroha he mea na te pono: ko nga kihi ia a te hoariri auau rawa</li>
      <li>E ngaruru ana te wairua makona ki te honikoma: engari ki te wairua hiakai, reka kau nga mea kawa katoa</li>
      <li>Rite tonu ki te manu e atiutiu noa atu ana i tona kohanga te tangata e atiutiu noa atu ana i tona wahi</li>
      <li>He whakahari ngakau te hinu me te whakakakara; he pera ano nga ahuareka o to te tangata hoa aroha i ahu mai i nga tikanga mateoha i whakatakotoria e tona ngakau</li>
      <li>Ko tou hoa aroha ake, a ko te hoa hoki o tou papa, kaua e whakarerea; kaua hoki e haere ki te whare o tou tuakana i te ra e mate ai koe: he pai ke hoki te hoa e tata ana i te tuakana i tawhiti</li>
      <li>E taku tama, kia whakaaro nui, kia koa ai toku ngakau, kia whakahoki kupu ai hoki ahau ki te hunga e tawai ana ki ahau</li>
      <li>E kite atu ana te tangata tupato i te he, a ka huna i a ia: tena ko te kuware, haere tonu atu, mamae tonu atu</li>
      <li>Tangohia te kakahu o te kaiwhakakapi mo te tangata ke; tona taunaha ano hoki mo ta te wahine ke</li>
      <li>Ko te tangata e maranga ana i te atatu, he nui hoki tona reo ki te manaaki i tona hoa ka kiia tana he kanga</li>
      <li>He maturuturu e puputu tonu ana i te ra nui te ua, he wahine ngangare, rite tonu raua</li>
      <li>Ko te tangata e mea ana ki te pehi i a ia, e mea ana ki te pehi i te hau, a ka tutaki tona ringa matau ki te hinu</li>
      <li>Ko te rino hei whakakoi mo te rino; waihoki ko te tangata ano hei whakakoi i te mata o tona hoa</li>
      <li>Ko te kaitiaki o te piki, ka kai i ona hua: ka whakahonoretia te tangata e whakaaro ana ki tona rangatira</li>
      <li>He pera i te wai, tiro atu, tiro mai he kanohi, ka pena ano to te tangata ngakau ki te tangata</li>
      <li>Ko te reinga, ko te whakangaromanga, e kore e makona; e kore ano hoki e makona nga kanohi o te tangata</li>
      <li>Ko te oko tahu para mo te hiriwa, ko te oumu mo te koura; a, ko te whakanui i a ia, hei whakamatautau mo te tangata</li>
      <li>Ahakoa i tukua e koe te wairangi ki te tuki i roto i te kumete i waenga i nga witi pepe, e kore tona whakaarokore e riro</li>
      <li>Kia anga nui koa kia mohio ki te ahua o au hipi, a kia pai te tiaki i au kahui kau</li>
      <li>E kore hoki te taonga e mau tonu; e mau ianei te karauna ki nga whakatupuranga katoa</li>
      <li>Kua whaiti te hei, e kitea ana te tupu hou, a e kohikohia ana nga otaota o nga maunga</li>
      <li>Hei mea kakahu mou nga reme, a koe nga koati hei utu mo te mara</li>
      <li>A tera te waiu koati, he nui noa atu hei kai mau, hei kai hoki ma tou whare, hei oranga ano hoki mo au kotiro</li>
    </ol>
  </li>
  <li>
    <ol>
      <li>E rere ana te hunga kino i te mea kahore he kaiwhai: ko te tangata tika ano ia, ano he raiona te maia</li>
      <li>He he no tetahi whenua i tokomaha ai ona rangatira; na kia ai he tangata e mahara ana, e matau ana, ka mau roa ai tona ahua</li>
      <li>Ko te tangata rawakore e tukino ana i nga ware, ko tona rite kei te ua ta e kore ai te kai</li>
      <li>Ko te hunga e whakarere ana i te ture, he whakamoemiti ta ratou ki te tangata kino: ko ta nga kaipupuri ia o te ture he ngangare ki a ratou</li>
      <li>E kore te hunga kino e mohio ki te whakawa: ko te hunga ia e rapu ana i a Ihowa, ka mohio ratou ki nga mea katoa</li>
      <li>He pai ki te rawakore e haere ana i runga i tona tapatahi, i te tangata he parori ke ona ara, ahakoa he whai taonga ia</li>
      <li>Ko te tangata e pupuri ana i te ture, he tamaiti mohio ia; engari ko te tangata whakahoa ki te hunga kakai, ka whakama tona papa i a ia</li>
      <li>Ko te tangata e whakanui ana i ona rawa ki te moni whakatupu, ki te whakapiki utu, e kohia ana e ia era ma te tangata e atawhaitia ai te rawakore</li>
      <li>Ko te tangata e tahuri ke ana tona taringa, a kahore e rongo ki te ture, ko tana inoi nei ano he mea whakarihariha</li>
      <li>Ko te tangata i meinga ai te hunga tika kia kotiti ke ki te ara he, ka taka a ia ano ki tana ake poka: ka whiwhi ia te hunga ngakau tapatahi ki te pai</li>
      <li>Ki te whakaaro a te tangata taonga he nui tona whakaaro mohio; otiia e rapua ana tana e te rawakore whai whakaaro</li>
      <li>Nui atu te ataahua, ina koa te hunga tika: engari ki te ara te hunga kino, ka huna nga tangata i a ratou</li>
      <li>Ko te tangata e hipoki ana i ona he, e kore tana e kake; ko te tangata ia e whaki ana, a e whakarere ana, ka tohungia</li>
      <li>Ka hari te tangata e wehi tonu ana: ko te tangata ia e whakapakeke ana i tona ngakau, ka taka ki te kino</li>
      <li>E rite ana ki te raiona e hamama ana, ki te pea e kopikopiko ana, te tangata kino e kingi ana ki te iwi rawakore</li>
      <li>Ko te rangatira kore whakaaro he nui ano tana tukino: ko te tangata ia e kino ana ki te apo ka roa ona ra</li>
      <li>Ko te tangata e waha ana i te toto o te tangata, ka rere ia ki roto ki te rua; kaua tetahi e pupuri i a ia</li>
      <li>Ko te tangata he tapatahi nei te haere, ka ora: ko te tangata ia he parori ke ona ara, hinga tonu iho</li>
      <li>Ko te tangata e ngaki ana i tona oneone, ka makona i te taro; ko te tangata ia e whai ana i te hunga wairangi, ka whiwhi nui ki te rawakore</li>
      <li>Ko te tangata pono, ka nui nga manaaki mona: ko te tangata ia e hikaka ana ki te mea taonga, e kore ia e kore te whiwhi i te he</li>
      <li>Ko te whakapai kanohi ehara i te mea pai: ehara ano hoki i te mea pai kia he te tangata mo te kongakonga taro</li>
      <li>Ko te tangata he kino tona kanohi e takare tonu ana ki te taonga; kahore hoki ia e whakaaro ka tae mai te kore o te rawa ki a ia</li>
      <li>Ko te tangata i riria ai te he o tetahi ka nui atu te manako ki a ia i muri iho, i te manako ki te tangata i whakapati nei tona arero</li>
      <li>Ko te tangata e pahua ana i tona papa, i tona whaea, a e ki ana, Ehara i te he; he hoa ia no te kaiwhakangaro</li>
      <li>Ko ta te tangata ngakau apo he whakapatari pakanga: ko te tangata ia e okioki ana ki a Ihowa ka tetere</li>
      <li>He kuware te tangata e whakawhirinaki ana ki tona ake ngakau: ko te tangata ia e haere ana i runga i te whakaaro nui, ka mawhiti</li>
      <li>Ko te tangata e hoatu ana ki te rawakore, e kore ia e hapa; ko te tangata ia e kaupare ana i ona kanohi, ka maha nga kanga mona</li>
      <li>Ka ara te hunga kino, ka huna nga tangata i a ratou: na ki te ngaro ratou, ka tupu te hunga tika</li>
    </ol>
  </li>
  <li>
    <ol>
      <li>Ko te tangata he maha nei nga riringa i tona he, a ka whakapakeke i tona kaki, ka whatiia ohoreretia ia; te taea te rongoa</li>
      <li>Ka whakanuia te hunga tika, ka koa te iwi; ka kingi te tangata kino, ka aue te iwi</li>
      <li>Ko te tangata e matenui ana ki te whakaaro nui e whakahari ana i tona papa; ko te tangata ia e piri ana ki nga wahine kairau, he maumau taonga tana</li>
      <li>Ma te whakawa a te kingi e mau ai te whenua; ka whakataka ia e te tangata e tango ana i nga mea homai noa</li>
      <li>Ko te tangata e whakapati ana ki tona hoa, e whakatakoto kupenga ana mo ona waewae</li>
      <li>He rore kei roto i te he o te tangata kino; ko te tangata tika ia he waiata tana, he koa</li>
      <li>E mahara ana te tangata tika ki te take a te rawakore: kahore o te tangata kino whakaaro kia mohiotia e ia</li>
      <li>Ma nga tangata whakahi e tahu te pa kia mura: ko ta te hunga whakaaro nui ia he whakatahuri atu i te riri</li>
      <li>Ki te totohe te tangata whakaaro nui ki te tangata wairangi, ahakoa riri ia, kata ranei, kahore he tanga</li>
      <li>E mauahara ana te tangata whakaheke toto ki te tangata i te ngakau tapatahi: tena ko te hunga tika, ka whai ratou kia whakaorangia ia</li>
      <li>E tuakina ana e te wairangi tona riri katoa ki waho: e puritia mai ana ia e te tangata whakaaro nui, e pehia ana</li>
      <li>Ki te whakarongo te rangatira ki te teka, he kino katoa ana tangata</li>
      <li>E tutaki ana te rawakore raua ko te kaitukino ki a raua; ko Ihowa te kaiwhakamarama o nga kanohi o raua tokorua</li>
      <li>Ko te kingi e pono ana tana whakawa mo nga rawakore, ka whakapumautia tona torona ake ake</li>
      <li>Ko te whiu, ko te riri i te he, he mea homai era i te whakaaro nui: tena ko te tamaiti mahue noa, ka whakama i a ia tona whaea</li>
      <li>Ka tokomaha te hunga kino, ka nui te he: ka kite ia te hunga tika i to ratou hinganga</li>
      <li>Pakia tau tama, a ka whai okiokinga koe i a ia; ae ra, he ahuareka tana e homai ai ki tou wairua</li>
      <li>Ki te kahore he whakakitenga, ka kore te iwi e tupato: ko te kaipupuri ia i te ture, ka hari ia</li>
      <li>Ehara te kupu i te papaki mo te pononga: ahakoa hoki ia matau, e kore ia e rongo</li>
      <li>Ka kite ranei koe i te tangata kaika ki te korero? engari te wairangi ka totika ake i a ia</li>
      <li>Ko te tangata e penapena ana i tana pononga mai o te tamarikitanga, ka waiho ia e ia i te mutunga hei tama tupu</li>
      <li>He whakaoho whawhai ta te tangata pukuriri: he nui rawa hoki te he o te tangata aritarite</li>
      <li>Ka whakaititia iho te tangata e tona whakapehapeha: ka whai honore ia te tangata ngakau papaku</li>
      <li>Ko te tangata e whakauru ana ki ta te tahae, e kino ana ki tona ake wairua: e rongo ana ia i te kanga, kahore e kiki</li>
      <li>He rore e homai ana e te wehi ki te tangata: ko te tangata ia e whakawhirinaki ana ki a Ihowa ka mawhiti</li>
      <li>He tokomaha e whai ana kia paingia e te rangatira: otiia i ahu mai i a Ihowa te whakawa mo te tangata</li>
      <li>He mea whakarihariha ki te hunga tika te tangata whakahaere he; a he mea whakarihariha hoki ki te tangata kino te tangata he tika tona ara</li>
    </ol>
  </li>
  <li>
    <ol>
      <li>Ko nga kupu a Akuru tama a Iakehe; ko te poropititanga. I korero taua tangata ki a Itiere, ki a Itiere raua ko Ukara</li>
      <li>He pono ko ahau te mea poauau rawa o nga tangata, kahore hoki he matauranga tangata i roto i ahau</li>
      <li>Kihai hoki ahau i whakaakona ki te whakaaro nui, kihai ano i mohio ki te Mea Tapu</li>
      <li>Ko wai kua piki atu ki te rangi, a heke mai ai ano? Ko wai kua pupu i te hau ki roto ki ona ringa? Na wai i takai nga wai ki roto ki tona kakahu? Na wai i whakapumau nga pito katoa o te whenua? Ko wai tona ingoa, a ko wai hoki te ingoa o tana tam a, ki te mohiotia e koe</li>
      <li>Ko nga kupu katoa a te Atua he mea whakamatau: he whakangungu rakau ia ki te hunga katoa e whakawhirinaki ana ki a ia</li>
      <li>Kaua e tapiritia etahi kupu ki ana, kei riria e ia tou he, a ka kitea koe he tangata korero teka</li>
      <li>E rua nga mea kua inoia e ahau i a koe; kaua ena e kaiponuhia i ahau i mua i toku matenga</li>
      <li>Whakamataratia atu i ahau te horihori me te korero teka; kaua e homai te rawakore ki ahau, te taonga ranei; whangaia ahau ki te kai e rite ana maku</li>
      <li>Kei makona ahau, a ka whakakahore ki a koe, ka mea, Ko wai a Ihowa? Kei rawakore ranei ahau, a ka whanako, ka whakahua noa hoki i te ingoa o toku Atua</li>
      <li>Kaua e korerotia te pononga ki tona ariki, kei kanga ia i a koe, a ko koe e he</li>
      <li>Tera te whakatupuranga, he kanga ta ratou i to ratou papa, kahore hoki e manaaki i to ratou whaea</li>
      <li>Tera te whakatupuranga, he ma ki ta ratou na titiro, otira kahore ano kia horoia atu to ratou paru</li>
      <li>Tera te whakatupuranga, Na, te whakakake o o ratou kanohi! Kua whakarewaina ake hoki o ratou kamo</li>
      <li>Tera te whakatupuranga, ko o ratou niho ano he hoari, ko o ratou niho purakau ano he maripi, hei horo i te hunga iti i runga i te whenua, i nga rawakore hoki i roto i nga tangata</li>
      <li>E rua nga tamahine a te ngate, ko ta raua karanga, Homai, homa. E toru nga mea e kore rawa e makona, ae ra, e wha nga mea e kore e ki, Kati</li>
      <li>Ko te rua tupapaku; ko te kopu pakoko; ko te whenua kihai i pukuwaitia; a ko te ahi e kore nei e ki, Kati</li>
      <li>Ko te kanohi e whakahi ana ki te papa, e whakahawea ana ki te whakarongo ki tona whaea, ma nga raweni o te awaawa ia e tikaro, a ma nga pi ekara e kai</li>
      <li>E toru nga mea he whakamiharo rawa, e kore e taea e ahau, ae ra, e wha kahore e mohiotia e ahau</li>
      <li>Ko te huarahi o te ekara i te rangi; ko te huarahi o te nakahi i runga i te kamaka; ko te huarahi o te kaipuke i waenga moana; a ko te huarahi o te tangata ki te kotiro</li>
      <li>He pera ano te huarahi o te wahine puremu; ka kai ia, a ka horoi i tona mangai, a ka ki, Kahore aku mahi he</li>
      <li>E toru nga mea e korikori ai te whenua, a e wha, he mea e kore e manawanuitia e ia</li>
      <li>Ko te pononga ina whakakingitia ia; ko te wairangi hoki ina makona i te taro</li>
      <li>Ko te wahine whakarihariha ina whiwhi i te tane; a ko te pononga wahine ina tuku iho mana nga mea a tona rangatira</li>
      <li>E wha nga mea ririki i runga i te whenua, he nui noa atu ia nga whakaaro</li>
      <li>Ko nga popokorua ehara i te iwi kaha, heoi e mea ana i te kai ma ratou i te raumati</li>
      <li>Ko nga koni, he iwi ngoikore, heoi e hanga ana i o ratou whare ki te kamaka</li>
      <li>Ko nga mawhitiwhiti, kahore o ratou kingi, heoi haere ropu ana ratou katoa</li>
      <li>Ko te mokomoko, ko ona peke hei pupuri mana; otiia kei roto ia i nga whare kingi</li>
      <li>E toru nga mea, he tau ta ratou hikoi, ae ra, e wha he huatau ki te haere</li>
      <li>Ko te raiona, ko te mea kaha rawa o nga kararehe, e kore nei e tahuri mai i te aroaro o tetahi</li>
      <li>Ko te kuri horo; ko te koati toa ano hoki; a ko te kingi, kahore nei tetahi e maranga ake ki a ia</li>
      <li>Ki te mea he mahi kuware tau i a koe i whakaneke ake ai i a koe, ki te mea ranei i whakaaro kino koe, kopania tou ringa ki tou mangai</li>
      <li>He pono hoki ki te hurihia te waiu ka puta mai he pata, a ki te kowiria te ihu ka puta mai he toto: waihoki ki te akina te riri ka puta he whawhai</li>
    </ol>
  </li>
  <li>
    <ol>
      <li>Ko nga kupu a Kingi Remuera; ko te poropititanga i whakaakona ai ia e tona whaea</li>
      <li>He aha, e taku tama? He aha, e te tama a toku kopu? A he aha, e te tama a aku kupu taurangi</li>
      <li>Kaua e hoatu tou kaha ki nga wahine, ou ara hoki ki te mea whakangaro o nga kingi</li>
      <li>Ehara ma nga kingi, e Remuera, ehara ma nga kingi te inu waina; ehara hoki ma nga rangatira te mea, Kei hea he wai kaha</li>
      <li>Kei inu ratou, a ka wareware ki te ture, a ka whakapeau ke i te whakawa o te tangata e tukinotia ana</li>
      <li>Hoatu he wai kaha ma te tangata e tata ana te marere, he waina hoki ki nga wairua pouri</li>
      <li>Tukua ia kia inu, kia wareware ai ki tona rawakore, a kore ake he mahara ki ona mate</li>
      <li>Kia puaki tou mangai mo te wahangu, i te whakawakanga o te hunga katoa kua waiho mo te mate</li>
      <li>Kia puaki tou mangai, whakaritea te whakawa i runga i te tika, tohea te tohe a te ware, a te rawakore</li>
      <li>Ko wai e kite i te wahine e u ana tona pai? Ko tona utu hoki kei runga noa atu i to nga rupi</li>
      <li>Ka whakapono te ngakau o tana tane ki a ia, a kahore ona hapanga i te taonga</li>
      <li>He pai tana e mea ai ki a ia, kahore hoki he kino, i nga ra katoa e ora ai ia</li>
      <li>E kimi ana ia i te huruhuru hipi, i te muka, a ka ngakau nui te mahi a ona ringa</li>
      <li>Ko tona rite kei nga kaipuke o nga kaihokohoko; e mauria mai ana e ia tana kai i tawhiti</li>
      <li>E maranga ana hoki ia i te mea e po tonu ana, a hoatu ana e ia he kai ma tona whare, he mahi hoki e rite ana ma ana kotiro</li>
      <li>E whakaaroaro ana ia ki tetahi mara, a ka hokona e ia: whakatokia ana e ia he mara waina, he hua na ona ringa</li>
      <li>E whitiki ana ia i tona hope ki te kaha, e mea ana i ona takakau kia pakari</li>
      <li>Ka kite ia he pai tana i hokohoko ai: e kore tana rama e mate i te po</li>
      <li>Ka totoro atu ona ringa ki te mea takai miro, ka pupuri ona ringa ki te pou muka</li>
      <li>Ka wherahia tona ringa ki te ware; ae ra, ka totoro atu ona ringa ki te rawakore</li>
      <li>E kore ia e wehi i te hukarere mo tona whare; no te mea kua kakahuria tona whare katoa ki te ngangana</li>
      <li>Oti ake i a ia te whatuwhatu he whariki mona; he rinena pai, he papura ona kakahu</li>
      <li>E mohiotia ana tana tane i nga kuwaha, ina noho tahi ia ki nga kaumatua o te whenua</li>
      <li>E hanga ana e ia he rinena pai, a hokona atu ana; e hoatu ana e ia he whitiki ki nga kaihoko</li>
      <li>He kaha, he honore ona kakahu; a e kata ana ia ki nga ra o muri atu</li>
      <li>He nui ona whakaaro ina puaki tona mangai; kei tona arero te ture o te atawhai</li>
      <li>Ka ata tirohia e ia nga ara o tona whare, e kore ano ia e kai i te taro o te mangere</li>
      <li>Ka whakatika ana tamariki, a he kupu manaaki ta ratou mona; Tana tane hoki, ka whakamoemiti ano ia ki a ia, ka mea</li>
      <li>He tokomaha nga tamahine i u te pai o ta ratou mahi, otiia hira ake tau i a ratou katoa</li>
      <li>He mea teka noa te manako, he mea horihori te ataahua: tena ko te wahine e wehi ana i a Ihowa, ko ia e whakamoemititia</li>
      <li>Hoatu ki a ia o nga hua o ona ringa; a ma ana mahi ia e whakamoemiti i nga kuwaha</li>
    </ol>
  </li>
</ol>