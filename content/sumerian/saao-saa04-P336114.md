<div class='block'>
<div class='line'>𒀭𒌓 𒂗 𒃲𒌑 𒃻 𒀀𒊩𒇻𒅗 𒀭𒈾 𒀀𒁄𒀭𒉌</div>
<div class='line'>𒁹𒀭𒀝𒈗𒋀 𒇽𒃲𒊕 𒀀𒁲 𒇽𒂟𒈨𒌍 𒀲𒆳𒊏𒈨𒌍 𒅇 𒂊𒈬𒆠</div>
<div class='line'>𒃻 𒁹𒀭𒀸𒋩𒆕𒌉𒍑 𒈗 𒆳𒀸𒋩 𒋛𒀀 𒀉𒋾𒋙 𒀀𒈾 𒌉𒊑 𒃻 𒁉𒊏𒀀𒋾</div>
<div class='line'>𒃻 𒆳𒀸𒋩 𒃻 𒇽𒌋𒌋𒈾𒀀𒀀 𒅖𒋗𒌑𒉌 𒇸𒌨 𒁶 𒀉𒊑𒆪</div>
<div class='line'>𒇻𒌑 𒄿𒈾 𒅗 𒄭𒂵 𒋛𒅆 𒂅𒌒𒁀𒀀𒋾 𒇻𒌑 𒄿𒈾 𒆕𒌍 𒄑𒆪 𒉠 𒅇 𒋫𒄩𒍣</div>
<div class='line'>𒇻𒌑 𒄿𒈾 𒊩𒈠 𒅆𒌓 𒉌𒆸𒋾 𒃻 𒉆𒇽𒍇𒇻 𒋛𒀀 𒅅𒌑</div>
<div class='line'>𒁉𒊏𒀀𒋾 𒃻𒀀𒅆𒈾 𒌑𒋫𒀀𒊏 𒀭𒌓𒅗 𒃲𒋾 𒍪𒂊</div>
<div class='line'>𒄿𒈾 𒁲𒋾 𒄿𒈾 𒅗 𒀭𒋾𒅗 𒃲𒋾 𒀭𒌓 𒂗 𒃲𒌑</div>
<div class='line'>𒋡𒁉𒄿 𒆪𒌦𒄿 𒅆𒊒 𒅆𒈥 𒊺𒈬𒌑 𒊺𒂵𒂊</div>
<div class='line'>𒂊𒍦 𒃻 𒁲𒅔 𒌓𒈨 𒀭𒉌𒂊 𒁶 𒄭𒂵 𒁶 𒄩𒂅𒌑</div>
<div class='line'>𒂊𒍦 𒃻 𒆬 𒇻𒀪𒌑 𒀬𒀬 𒋳𒈨𒌍 𒌑𒇻 𒀀𒈾 𒅆 𒀬𒀬 𒄃𒈨𒌍</div>
<div class='line'>𒂊𒍦 𒃻 𒇻𒀪𒌑 𒇻𒀪𒌑𒌅 𒆠 𒈧 𒁳𒈨𒌍𒈠 𒌑𒇷𒀪𒌑</div>
<div class='line'>𒂊𒍦 𒃻 𒄿𒈾 𒆠 𒀭𒉌𒄿 𒇻𒀪𒌑 𒈧 𒈧𒌑</div>
<div class='line'>𒂊𒍦 𒃻 𒇻𒀴 𒀭𒋾𒅗 𒃲𒋾 𒃻 𒀀𒈾 𒈧 𒈧𒌑 𒇲𒌑 𒄩𒂅𒌑</div>
<div class='line'>𒂊𒍦 𒃻 𒋳𒀉 𒊕𒆠 𒇻𒀴 𒌆 𒄀𒉌𒋙 𒌒𒃻𒀀𒋾 𒆗𒋙 𒊩𒈠 𒇻𒀪𒌑</div>
<div class='line'>𒅥 𒅘𒌑 𒋁𒋙 𒋳𒈨𒌍 𒌑𒇻 𒍤𒆸𒈨𒌍</div>
<div class='line'>𒂊𒍦 𒃻 𒀀𒈾𒆪 𒌉𒇽𒄬 𒀴𒅗 𒌆 𒄀𒉌𒅀 𒌒𒃻𒀀𒋾 𒆗𒃻𒆪</div>
<div class='line'>𒊩𒈠 𒇻𒀪𒌑 𒅥 𒅘𒌑 𒋁𒋙 𒋳𒈨𒌍 𒍤𒆸𒈨𒌍</div>
<div class='line'>𒄿𒈾 𒈪 𒈛𒌓 𒊮𒄷𒄭 𒅆𒊒 𒆪𒌦 𒋗𒈫 𒁄𒌑 𒍑𒉿𒇻</div>
<div class='line'>𒌑𒇻 𒋫𒁁 𒄿𒈾 𒉿𒅀 𒌒𒋻𒊑𒁺 𒇻𒌑 𒍣𒈨𒌍 𒇻𒌑 𒁇𒈨𒌍</div>
<div class='line'>𒀀𒊩𒅗 𒀭𒌓 𒂗 𒃲𒌑 𒆠𒄿 𒁹𒀭𒀝𒈗𒋀 𒇽𒃲𒊕 𒀀𒁲 𒇽𒂟𒈨𒌍</div>
<div class='line'>𒀲𒆳𒊏𒈨𒌍 𒅇 𒂊𒈬𒆠 𒃻 𒁹𒀭𒀸𒋩𒆕𒀀 𒈗 𒆳𒀸𒋩 𒈠𒀠 𒀉𒋾𒋙</div>
<div class='line'>𒀀𒈾 𒌉𒊑 𒃻 𒁉𒊏𒀀𒋾 𒃻 𒆳𒀸𒋩 𒃻 𒇽𒌋𒌋𒈾𒀀𒀀 𒅖𒋗𒌑𒉌 𒀉𒊑𒆪𒈠</div>
<div class='line'>𒇻𒌑 𒄿𒈾 𒆕𒌍 𒄑𒆪 𒉠 𒅇 𒋫𒄩𒍣 𒇻𒌑 𒄿𒈾 𒅗 𒄭𒂵 𒊓𒅆 𒂅𒌒𒁀𒀀𒋾</div>
<div class='line'>𒄿𒈾 𒊩𒈠 𒅆𒌓 𒉌𒆸𒋾 𒃻 𒉆𒇽𒍇𒇻 𒋛𒀀 𒅅𒌑 𒁉𒊏𒀀𒋾 𒃻𒅆𒈾 𒌑𒄥𒊏</div>
<div class='line'>𒄿𒈾 𒊮 𒇻𒀴 𒀭𒉌𒂊 𒁺𒍝𒄠𒈠 𒀭𒈾 𒄀𒈾 𒄑𒄯𒈨𒌍 𒁲𒈨𒌍</div>
<div class='line'>𒍜𒈨𒌍 𒋫𒁁 𒅆𒂟𒈨𒌍 𒁲𒈨𒌍 𒃻 𒁲𒋾 𒃻 𒅗 𒀭𒋾𒅗 𒃲𒋾 𒉻𒉆𒈠 𒇻𒄯</div>
<div class='line'>𒌋𒅗 𒀭𒋾𒅗 𒃲𒋾 𒀭𒌓 𒂗 𒃲𒌑 𒇸𒌨𒈠 𒄯𒍗 𒇷𒋰𒁄</div>
</div>