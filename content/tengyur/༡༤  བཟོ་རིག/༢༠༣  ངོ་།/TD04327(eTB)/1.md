  
།རྒྱ་གར་སྐད་དུ། སྭ་རོ་ད་ཡ་ཀཱ་ལ་ཡུ་ག་ཕ་ལ་ཨུ་པ་དེ་ཤ་བོད་སྐད་དུ། དབྱངས་འཆར་བའི་དུས་སྦྱོར་གྱི་འབྲས་བུ་ཉེ་བར་མཁོ་བ། ཨཱ་རྱ་མཉྫུ་ཤྲི་ཡེ་ན་མཿ། ལུག་གི་དུས་སྦྱོར་ཤར་མ་ཐག་ཏུ། དགྲ་དང་འཐབ་པ་  
དང་དབང་བསྐུར་བ་དང། འཐབ་རྩོད་ཀྱི་ལས་དང། ཁམས་ལ་སོགས་པ་ལ་སྤ་བ་དང། །རང་དང་གཞན་འབྲེལ་པར་བྱེད་པ་ལ་སོགས་པའི་ལས་བྱའོ། །གླང་གི་དུས་སྦྱོར་ཤར་བ་དང། བག་མ་དང། བརྟག་པའི་ལས་བྱའོ། །ཁང་པའི་བྱ་བ་དང། རང་གི་གནས་སུ་གཞུག་པ་དང། གཞོན་  
ནུ་མའི་གོས་དང། རྒྱན་ལ་སོགས་པ་བྱ་བ་དང། སྦྱིན་པའི་ལས་དང། ཞིང་ཉོ་བ་དང། ཞིང་ལས་བྱའོ། །འཁྲིག་པའི་དུས་སྦྱོར་ཤར་བ་དང། སྒྱུ་རྩལ་གྱི་ལས་དང་བཟོ་དང་རྒྱན་ལ་སོགས་པ་དང། གཞན་གྱི་དུས་སྦྱོར་དུ་བཤད་པ་ཐམས་ཅད་ཀྱང་བྱའོ། །ཀརྐ་ཊའི་དུས་སྦྱོར་བ་བབ་པ་ན་  
རྫིང་བུ་དང། ཁྲོན་པའི་ལས་དང། ཆུ་བསྒྱུར་བ་དང། རྒྱས་པའི་ལས་དང། གྲུབ་པའི་ལས་དང། མཐར་ཐོན་པའི་ལས་རྣམས་བྱའོ། །སེང་གེའི་དུས་སྦྱོར་ཤར་བའི་དུས་སུ། ཚོང་བྱ་བ་དང། ཤེས་པར་བྱ་བའི་ལས་དང། ཚོང་ཕྲན་དང། ཧེ་ཧ་ལས་དང། མིའི་བདག་པོར་  
དབང་བསྐུར་བའི་ལས་དང། གཞན་དང་མཐུན་པར་བྱ་བ་དང། ལུག་གི་དུས་སྦྱོར་དུ་བཤད་པ་ཐམས་ཅད་ཀྱང་བྱའོ། །བུ་མོའི་དུས་སྦྱོར་ལ་སྨན་གྱི་ལས་དང། ཟས་སྦྱོར་དང། བཟོ་བྱ་བ་དང། བརྟན་པ་དང། གཡོ་བའི་ལས་དང། རྒྱས་པའི་ལས་ཐམས་ཅད་བྱའོ། །སྲང་གི་དུས་སྦྱོར་  
ཤར་བའི་ཚེ། སོ་ནམ་བྱ་བ་དང། ཚོང་དང་བརྟན་པའི་ལས་དང། སྒྱུ་འཕྲུལ་དང། སྲང་ལ་སོགས་པ་ལ་གཞལ་བའི་ལས་བྱའོ། །སྡིག་པ་ཤར་བའི་དུས་སྦྱོར་ལ། འབེབས་པའི་ལས་དང། དྲག་པོའི་ལས་དང། ཁྲག་གི་ལས་དང། རྒྱལ་པོ་བསྙེན་བཀུར་བྱ་བ་དང། དབང་བསྐུར་  
བྱ་བ་དང། དཔའ་བོའི་མཚོན་ཆ་བྱ་བའི་ལས་དང། བརྟན་པའི་བྱ་བ་རྩོམ་པ་དག་བྱའོ། །གཞུའི་དུས་སྦྱོར་ཤར་དུས་སུ། གཞན་དུ་སོག་པ་དང། རྒྱས་པའི་ལས་དང། བག་མའི་ལས་དང། ཕྱུགས་ཀྱི་འདུལ་སྦྱང་བྱ་བ་དང། ཡོངས་སུ་བཟུང་བ་དང། ནད་ཟད་པར་བྱེད་པ་ལ་སོགས་  
  
།གཡོ་བའི་ལས་དག་བྱའོ། །ཆུ་སྲིན་གྱི་དུས་སྦྱོར་ལ། ཞིང་ལས་དང། བརྟན་པ་བརྩལ་བའི་ལས་དང། ཆུའི་ལས་དང། རྒྱུ་འགྲུལ་བྱ་བ་དང། བཅིངས་བ་བཀྲོལ་བ་དང། ཆུ་བརྟོལ་བར་བྱ་བ་དང། གཡོག་མོ་གཞུག་པ་དང། རྐང་པའི་ལས་དང། རྔ་མོའི་ལས་དག་བྱའོ། །བུམ་  
པའི་དུས་སྦྱོར་ཤར་བ་དང། གྲུ་བའི་ལས་ཐམས་ཅད་དང། ཆུ་སྦྱིན་པ་དང། བརྟན་པའི་ལས་དང། ས་བོན་བསྡུ་བའི་ལས་རྣམས་བྱའོ། །ཉ་ཡི་དུས་སྦྱོར་ཤར་བ་དང། རིག་པ་རྩོམ་པ་དང། རྒྱན་འདོགས་པ་དང། བཟོའི་ལས་དང། སོ་ནམ་བྱ་བ་དང། ཕྱུགས་ཀྱི་ལས་དང། སྒྱུ་  
འཕྲུལ་བྱ་བ་དང། བཟའ་བ་དང། བག་མ་དང། ཆོས་སློབ་པ་ལ་སོགས་པ་མཁས་པའི་ལས་བྱའོ། །འཕོ་བ་ཡང་དེ་དང་འདྲ་བར་ཤེས་པར་བྱའོ། །དུས་སྦྱོར་བརྟག་པ་རྫོགས་སོ།། །།རྒྱ་གར་གྱི་མཁན་པོ་ཤྲཱི་ཛ་ཡ་ཨཱ་ནནྡ་དང། ཆག་ལོ་ཙཱ་བ་དགེ་སློང་ཆོས་རྗེ་དཔལ་གྱིས་བསྒྱུར་བའོ།། །།  
  
  
