  
།རྒྱ་གར་སྐད་དུ། སྭ་རོ་ད་ཡ་ཨརྠ་སཾ་གྲ་ཧ། བོད་སྐད་དུ། དབྱངས་འཆར་བའི་དོན་བསྡུས་པ། འཕགས་པ་འཇམ་དཔལ་  
གཞོན་ནུར་གྱུར་པ་ལ་ཕྱག་འཚལ་ལོ། །མགོན་པོ་དུས་གསུམ་སྒྲུབ་པ་མེད། །ཐམས་ཅད་མཁྱེན་ལ་ཕྱག་འཚལ་ནས། །དགོས་པ་ཐམས་ཅད་བྱེད་པ་ཡི། །རྒྱུད་ཀྱི་དོན་བསྡུས་བཤད་པར་བྱ། །གཡུལ་ལས་རྒྱལ་བར་འདོད་པ་ཡིས། །དབྱངས་འཆར་རྒྱུད་ཀྱི་དོན་བསྒྲུབ་པ། །ལེགས་  
  
།དགའ་བ་སྟེར་འདི་མཉན་པར་གྱིས། །གང་དུ་ཡིད་ནི་དག་པ་ལ། །མི་རྟག་ཕྱིར་ནི་འདི་མི་དགོས། །འཇིག་རྟེན་གསུམ་གྱི་བྱེད་པའོ། །སེམས་འདི་གཅིག་པུ་ཡིན་པའི་ཕྱིར། །དུས་གསུམ་དུས་མེད་མ་རྟོགས་པ། །བདེ་བ་འདོད་པས་འདི་བསྒྲུབ་བྱ། །སྡིག་པའི་  
གཟའ་ཡིས་གནོད་བྱས་པས། །སྐར་མ་ཇི་བཞིན་ལས་མི་བཟད། །ཁྱིམ་དང་འགྲོས་ཀྱི་བྱེ་བྲག་གིས། །གཟའ་ཡི་ལས་ཀྱང་སོ་སོར་མཐོང། །ཇི་ལྟར་གསུངས་པའི་བདག་པོ་རྣམས། །གནོད་པའི་དབང་གིས་གཞན་དུ་འགྱུར། །འདི་ལྟར་མཁན་པོ་འདྲི་བྱེད་དང། །རྒྱུ་དང་འབྲས་བུ་བཞི་  
ཞེས་དྲན། །མཁན་པོ་མཁས་ཤིང་བྱེ་བྲག་ཤེས། །སྤྲོ་ཞིང་བློ་གསལ་ཡིད་གཟུངས་པ། །འདྲི་བྱེད་ལེའུ་གསུམ་པ་ལས། །ཇི་ལྟར་གསུངས་པའི་མཚན་ཉིད་ཅན། །རྒྱུ་ཡི་མཚན་ཉིད་ཅེས་བྱ་བ། །ལུས་ངག་ཡིད་ཀྱི་བྱེད་པ་སྟེ། །རེས་ཀྱི་གཟའ་དང་རྒྱུ་སྐར་དང། །བྱེད་སྦྱོར་ཚེས་ཀྱི་ཡན་  
ལག་དང། །གཟའ་རྣམས་ཁྱིམ་ལ་འཁོད་པ་དང། །དུས་སྦྱོར་ཐུན་ཚོད་བྱེ་བྲག་རྣམས། །ལམ་ལྔའི་རྣམ་པར་ཤེས་པ་དང། །དབྱངས་དང་གསལ་བྱེད་འཆར་ནུབ་དང། །ལྟས་དང་ཡི་གེའི་བྱེ་བྲག་དེ། །འདི་ལ་ངེས་པར་ཤེས་པར་བྱ། །མཐོང་དང་འབྲས་བུ་གཉིས་ཀྱིས་ཀ་འབྲས་བུ་  
ཐམས་ཅད་བསྡུས་པ་ཡིན། །མཐོང་བ་རྒྱལ་པོ་བློན་པོ་དང། །བུད་མེད་དམག་དང་མཚོན་ཆ་དང། །གཏོང་ལེན་སྲིད་སྡེ་འབྲུ་ནང་དང། །བས་དང་དཔའ་དར་བཤེས་དང་ནི། །ཕན་ཚུན་མཐུན་པ་ཞེས་བྱ་བ། །དེ་ལྟར་བཅུ་གཉིས་བསྟན་པ་ཡིན། །གནས་ཀྱི་གཟའ་དགུ་རྒྱལ་པོས་ཏེ། །བཀའ་  
སྩལ་གང་གསུངས་མཐོང་བར་བྱ། །ཁྱེད་ཀྱི་རྒྱུ་སྐར་བློན་པོ་སྟེ། །རྗེ་ཡི་ཁ་ལོ་སྒྱུར་བ་ཡིན། །ཡན་ལག་ལྔ་བསྡུས་དམག་དཔུང་སྟེ། །བཟང་ངན་གང་མང་བལྟ་བར་བྱ། །ཏཏྐཱལ་དུས་སྦྱོར་མཚོན་ཆ་སྟེ། །ཐེབས་ན་འགྱུར་བ་མེད་པ་ཡིན། །རང་གི་བསོད་ནམས་བུད་མེད་འདྲ། །མོ་ངག་དབང་  
དུ་ཀུན་ཀྱང་འགྲོ། །ཧོམ་ར་ཐུན་ཕྱེད་ལས་རྣམས་ནི། །གཡུལ་གྱི་མཚོན་ཆ་གཏོང་ལེན་འདྲ། །འདི་ལ་བསྒྲིམས་ཏེ་སྤང་བླང་བྱ། །ལྟས་ཀུན་སྲིད་སྡེ་ཉིད་ཡིན་ཏེ། །དང་པོར་ཅི་སྣང་བརྟག་པར་བྱ། །ལམ་ལྔ་ནད་པའི་ཟས་དང་འདྲ། །འཕྲལ་དུ་ཕན་གནོད་བྱེད་པ་ཡིན། །ལྡང་དུས་སྔ་  
  
༄༅། །དྲོའི་ཟས་དང་འདྲ། །ཉིན་གཅིག་དེ་ཡི་འབྲས་བུ་བྱེད། །གསལ་བྱེད་དབྱངས་འཆར་དཔའ་སྔར་འདྲ། །འཆར་ནུབ་དར་རྒུད་བརྟག་པར་བྱ། །མིང་དང་ཕོ་ཉའི་ཡི་གེའི་རྣམས། །སྔར་འདྲིས་མི་དང་འདྲ་བས་ན། །ཅིར་ཕུབ་ཏུ་ཡང་ཤེས་པ་ཡིན། །དུས་སྦྱོར་བྱེ་བྲག་ཕྲ་  
བ་ཡི། །དུས་སྦྱོར་བྱེ་བྲག་གང་ཡིན་པ། །འཁུས་པའི་མི་དང་འདྲ་བ་ཡིན། །བཟང་ངན་ཐམས་ཅད་འདི་ཡིས་བྱེད། །ཐུན་མོང་དང་ནི་ཁྱད་པར་དེ། །འབྲས་བུ་རྣམ་པ་གཉིས་སུ་དྲན། །འདྲི་བྱེད་ལུས་ཀྱི་གནས་སྐབས་ལ། །སྡིག་ཅན་གནོད་པའི་མཚན་ཉིད་རྣམས། །དབྱངས་དང་གསལ་  
བྱེད་དར་ནུབ་དང། །ཤ་ལ་ཀ་ཡི་ཙཀྲ་དང། །བརྒྱད་ཅུ་རྩ་གཅིག་འཁོར་ལོ་དང། །གླང་ཆེན་མཆེ་བའི་མཚན་ཉིད་དང། །ཚངས་པ་ཀླུ་དང་སྦྲུལ་དང་ནི། །བི་ཆིན་རཱ་ཧུའི་འཁོར་ལོ་དང། །རཱ་ཧུ་གདོང་དང་སྤེན་པ་དང། །བྱ་ཁྱུང་འཁོར་ལོ་རྣམས་ལ་བརྟག་ཁྱོ་ཤུགས་ལ་སོགས་ལྷན་ཅིག་ཏུ། །གནས་  
པ་རྣམས་ལ་མིང་ཡིག་དང། །རིགས་གསུམ་སྟོབས་ཀྱི་བྱེ་བྲག་རྣམས། །ཇི་ལྟར་གནས་པ་བརྟག་པར་བྱ། །ཁྱད་པར་འབྲས་བུ་ཅི་སྙེད་པ། །རང་རང་ལས་ལ་ཤིས་པ་བརྟག་ལམ་ལྔས་འཕྲལ་གྱི་བྱ་བ་བརྟག་དབྱངས་འཆར་དར་རྒུད་ལས་ལ་བརྟག་ཕོ་ཉའི་བྱ་བ་ཐམས་ཅད་ལ། །  
ཏཏྐཱལ་དུས་སྦྱོར་བརྟག་པར་བྱ། །གཡུལ་དུ་ཆས་པར་འདོད་པའི་ཚེ། །ལྟས་ཀྱི་རིམ་པ་བརྟག་པར་བྱ། །ཟོང་ནི་འཕོ་བའི་དུས་ཚོད་བརྟག་ཆོམ་རྐུན་མིང་ལ་བརྟག་པར་བྱ། །སྦྲུམ་མ་ཕོ་ཉའི་མིང་ལ་བརྟག་དོན་ནི་ཕོ་ཉའི་གསལ་བྱེད་ལ། །སྐྱེས་སྐར་ཞག་གྲངས་ལྷག་མས་བརྟག་ཉིན་  
གཅིག་དགེ་སྡིག་ལྡང་དུ་བརྟག་ཏཏྐཱལ་སྐར་མའི་བྱེ་བྲག་བརྟག་ཤ་ར་ཀ་ཡི་འཁོར་ལོར་བརྟག་ཡུལ་རྣམས་མཚན་ཉིད་ཅེས་བྱ་བ། །ཀུརྨའི་ཙཀྲ་བརྟག་པར་བྱ། །གོང་མའི་གནས་སུ་འགྲོ་བ་ན། །སེ་བའི་ཙཀྲ་བརྟག་པར་བྱ། །འཆི་ལྟས་རྣམས་ཀྱི་མཚན་ཉིད་ནི། །དུས་ཀྱི་འཁོར་ལོ་  
ལས་ཤེས་བྱ། །ཇི་ལྟར་ལུས་ནི་གནས་པ་ལས། །ཚེ་ཡི་གནས་སྐབས་འབྲས་བུ་བརྟག་བསོད་ནམས་སྡིག་པའི་བྱེ་བྲག་གིས། །འདི་ཡི་འབྲས་བུ་ཞེས་སུ་སྨྲ། །ཇི་ལྟར་སྐྱེས་པའི་འདུ་ཤེས་ལས། །ཛཱ་ཏིའི་ཙཀྲ་བརྟག་པར་བྱ། །ལམ་ཞུགས་ལམ་གྱི་འཁོར་ལོར་བརྟག་དཀར་པོའི་  
  
རྔོན་པའི་འཁོར་ལོས་རི་དགས་བརྟག་རྒྱན་གྱི་འཁོར་ལོས་སྟོབས་ལ་བརྟག་རྒྱལ་འཕམ་མིང་གི་ཡི་གེས་བརྟག་ཐུན་མོང་རྨ་ནི་ཏྲི་ཤཱུ་ལ། །བྱེ་བྲག་རྨ་ནི་མ་འཁོར་ལོས། །རིམ་པ་བཞིན་དུ་བརྟག་པར་བྱ། །ཚངས་པའི་འཁོར་ལོས་གནས་སྐབས་བརྟག་  
གདུགས་ཀྱི་འཁོར་ལོས་ཤར་ནུབ་དང། །དབུས་ཀྱི་རྒྱལ་པོའི་ལེགས་ཉེས་བརྟག་སེང་གེ་གདན་གྱི་འཁོར་ལོས་ཀྱང། །ལྷོ་བྱང་དབུས་ཀྱི་རྒྱལ་པོ་དང། །ནོར་བུ་རྟ་དང་གླང་པོ་ཆེ། །བོ་ཏི་གསེར་དང་ཆོས་རྣམས་བརྟག་མདའ་གཞུའི་ཙ་ཀྲས་དེ་ཉིད་བརྟག་རལ་གྲིའི་ཙ་ཀྲས་དེ་ཉིད་བརྟག་  
རལ་གྲི་བཞི་ཡིས་གསོད་པ་དག་བུམ་པའི་ཙཀྲས་པ་ཏྲ་བརྟག་པདྨའི་ཙཀྲས་བྱེས་འགྲོ་བརྟག་བྲེ་ཡི་ཙཀྲས་སྦྲུམ་མ་བརྟག་བསྲུང་དང་འཇོམས་པའི་ཙཀྲ་ལས། །རྫོང་གི་འཁོར་ལོ་བཤད་པ་ཡིན། །བུམ་པའི་ཙ་ཀྲས་ཁྲོན་པ་བརྟག་དྲག་པོའི་ལས་ལ་བིཥྚི་བརྟག་གཡུལ་དུ་  
མཁའ་འགྲོ་མ་བརྒྱད་བརྟག་དུས་ཚོད་གཟེམ་པར་བྱ་བ་ནི། །དུས་སྦྱོར་ཕྱེད་དང་ཐུན་ཕྱེད་ཡིན། །ཟླ་བའི་སྙིགས་མ་བྱ་བ་བརྟག་འཕོ་བའི་བརྟག་པ་འཕོ་བ་ཡིས། །དགེ་སྡིག་བྱེ་བྲག་ཤེས་བར་བྱ། །འདི་ལྟར་འཁོར་ལོ་ཇི་སྙེད་པ། །ལྷ་ཡི་དབང་པོས་གསུངས་པ་ལ། །ལམ་ལྔའི་རྣམ་པར་  
ཤེས་པ་དང། །དུས་ཀྱི་འཁོར་ལོའི་ཆོ་ག་བཤད། །རྡུལ་ཚོན་དཀྱིལ་འཁོར་དམ་པ་རུ། །མི་རྣམས་འཇུག་པ་བྱས་ལ་བྱིན། །དུས་ཀྱི་འཁོར་ལོའི་བྱེད་པ་ནི། །འདོད་ལྷ་མཆོད་དེ་བསྟེན་པར་བྱ། །རྗེས་སུ་བསྔགས་པའི་ཚིགས་བཅད་སྟོང། །དབུ་ཞབས་དུ་མ་བུར་མ་ཡིན་པ། །དེ་ལྟར་བདག་  
པོ་རྣམས་འབྱུང་མོད། །ཇི་སྐད་གསུངས་པའི་ཆོ་ག་རྣམས། །སྐད་ཅིག་རེ་རེ་ལེགས་བརྟགས་པས། །བྱེ་བྲག་མ་འཁྲུལ་ཤེས་པར་བྱ། །ཡང་དག་དེས་པ་ཐུབ་པའི་མི། །གནོད་པ་ཀུན་གྱིས་མི་འཇིགས་ཤིང། །ཚེ་རིང་ཕུན་སུམ་ཚོགས་པ་དང། །གནས་སྐབས་ཀུན་དུ་བདེ་ཐོབ་འགྱུར། །  
དབྱངས་འཆར་བའི་དོན་བསྡུས་པ། པཎྚི་ཏ་ཆེན་པོ་སེང་གེའི་གོ་ཆས་མཛད་པ་རྫོགས་སོ།། །།རྒྱ་གར་གྱི་མཁན་པོ་པཎྜི་ཤྲཱི་ཛ་ཡ་ཨཱ་ནནྡ་དང། ལོ་ཙཱ་བ་དགེ་སློང་རྨོངས་པའི་གཉེན་པོ་དགོས་འདོད་ཐམས་ཅད་འབྱུང་བས་བལ་ཡུལ་རྣལ་འབྱོ་བའི་གཙུག་ལག་ཁང་དུ་ཞུས་ཤིང་བསྒྱུར་ཏེ་  
  
༄༅། །གཏན་ལ་ཕབ་པའོ།།  
  
  
