  
༄༅། །ཚིགས་སུ་བཅད་པ་དགུ་པ་བཞུགས་སོ། །  
༄༅། །རྒྱ་གར་སྐད་དུ། ན་བ་ཤློཀ་བོད་སྐད་དུ། ཚིགས་སུ་བཅད་པ་དགུ་པ། བཅོམ་ལྡན་འདས་མ་འཕགས་མ་ཤེས་རབ་ཀྱི་ཕ་རོལ་ཏུ་ཕྱིན་པ་མ་ལ་ཕྱག་འཚལ་ལོ། །དགེ་བའི་རིན་ཆེན་འབྱུང་གནས་གང། །ཤེས་རབ་ཕ་རོལ་ཕྱིན་བྱང་ཆུབ། །ཐམས་ཅད་ཕ་  
རོལ་ཕྱིན་མ་དེར། །དེ་རང་ཉིད་ཀྱི་རྣམ་པར་གནས། །སྤྲོས་པ་མེད་ཅིང་སྣང་བ་མེད། །ཀུན་གཞི་མེད་ཅིང་རྣམ་རྟོག་མེད། །རང་བཞིན་མེད་ཅིང་མཆོག་ཏུ་ཕྲ། །སྒྲ་དང་ཐིག་ལེ་རྣམ་པར་སྤངས། །སངས་རྒྱས་ཐམས་ཅད་འབྱུང་བའི་མཆོག། །ཤེས་རབ་ཕ་རོལ་ཕྱིན་མ་  
  
།རང་བཞིན་དེ་ཡིས་མ་དམིགས་ནི། །ཀུན་མཁྱེན་ཡེ་ཤེས་སྤྱོད་ཡུལ་ལོ། །ཡང་དག་ཤེས་རབ་ཕ་རོལ་ཕྱིན། །གང་ཞིག་སྒོམ་པར་བྱེད་འདོད་པ། །ཚིགས་བཅད་དགུ་ཡི་དོན་ལ་ངེས། །བསམ་པར་བྱ་བ་བསྡུས་པའོ། །ལས་ཀྱི་མཐུ་ལས་ཡང་དག་བྱུང། །སྐྱེ་  
མཆེད་དྲུག་གི་མཚན་ཉིད་མེད། །སླར་ཡང་འབྱུང་བ་ཞེས་བརྗོད་པ། །མིག་ཡོར་ལྟ་བུར་བརྗོད་པ་ཡིན། །སྤྲུལ་པའི་གྲོང་ཁྱེར་གང་དེ་བཞིན། །སྤྲུལ་པར་རྣམ་པར་བལྟ་བར་བྱ། །ལས་ཀྱིས་སྤྲུལ་པའི་འགྲོ་བ་ཡི། །ངོ་བོ་གང་ཡིན་པ་དེ་བཞིན་ནོ། །གང་ལས་ཆོས་བསྟན་པ་ཡི་  
སྒྲ༑ །འགའ་ཞིག་ཐོས་པའི་སྤྱོད་ཡུལ་ལོ། །བྲག་ཅ་ལྟ་བུར་ཐམས་ཅད་དུ། །རབ་ཏུ་རྨད་བྱུང་ཐོས་མ་ཐོས། །བསྣམས་དང་མྱངས་དང་གང་ཡང་ནི། །རེག་པའི་ལུས་ལ་རོལ་པ་ཡིས། །འདི་དག་རྨི་ལམ་ལྟ་བུ་སྟེ། །ཐམས་ཅད་དམིགས་པ་ཡོད་མ་ཡིན། །མི་གང་སྒྱུ་  
མའི་འཁྲུལ་འཁོར་བཞིན། །ཐ་དད་བསམ་པས་བྱེད་དེ་ཡི། །བདག་མེད་ལུས་ཀྱི་འཁྲུལ་འཁོར་གང། །བསམ་པས་བྱེད་པ་དེ་བཞིན་ནོ། །སྣ་ཚོགས་ཉེ་བར་དམིགས་གང་ཡང། །སྐད་ཅིག་སོ་སོར་ཡང་དག་འབྱུང། །འདི་དག་སྨིག་རྒྱུ་ལྟ་བུར་གང། །མཐོང་བ་ཉམས་པས་  
མཚན་ཉིད་བྲལ། །གཟུགས་བརྙན་ལྟ་བུར་གཟུང་བར་བྱ། །ཐོག་མེད་སེམས་ལས་ཀུན་ཏུ་འབྱུང། །དེ་རྣམ་པ་དང་རྣམ་པར་ཤེས། །ཕན་ཚུན་དུ་ནི་གཟུངས་བརྙན་བཞིན། བསམས་པས་དད་པའི་རྒྱུད་ལ་གང། །ཡེ་ཤེས་དབང་པོ་ཡང་དག་འབྱུང། །ལྟེང་ཀའི་ཟླ་བ་ལྟ་བུར་  
གང༑ །དེ་བཞིན་མངོན་སུམ་ཡོད་མ་ཡིན། །རྣལ་འབྱོར་པས་ཀྱང་ཡེ་ཤེས་གང། །དེ་ཡང་ནམ་མཁའི་མཚན་ཉིད་དོ། །དེ་ཕྱིར་ཤེས་དང་ཤེས་བྱ་གང། །ཐམས་ཅད་ནམ་མཁའི་མཚན་ཉིད་དོ། །རང་བཞིན་རྣམས་ལ་གནས་མེད་པ། །དེ་ཉིད་དེ་ལྟར་བསམ་པར་བྱ་  
བྱང་ཆུབ་སྨོན་པའི་སེམས་ལས་ནི། །ཡེ་ཤེས་མཆོག་ནི་འབྱུང་བར་འགྱུར། །ཀུན་ཏུ་རྟོགས་པ་ཐམས་ཅད་སྤངས། །འདི་དེ་མཆོག་ཏུ་ཤེས་པར་བྱ། །གང་དུ་རྣལ་འབྱོར་པ་གནས་པ། །མངོན་སུམ་ཀུན་མཁྱེན་བཅོམ་ལྡན་འགྱུར། །ཚིགས་སུ་བཅད་པ་དགུ་པ་ཞེས་བྱ་བ་  
  
༄༅། །དཔལ་ལྭ་བ་པའི་ཞབས་ཀྱིས་མཛད་པ་རྫོགས་སོ།། །།ཁ་ཆེའི་པཎྚི་ཏ་ཆེན་པོ་སུ་མན་ཤྲི་དང། བོད་ཀྱི་ལོ་ཙཱ་བ་དགེ་སློང་རིན་ཆེན་གྲུབ་ཀྱིས་བསྒྱུར་བའོ།། །།  
  
  
