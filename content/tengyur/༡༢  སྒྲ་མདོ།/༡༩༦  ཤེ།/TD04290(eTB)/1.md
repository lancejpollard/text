  
༄༅། །རྒྱ་གར་སྐད་དུ། སརྦ་བྷཱ་ཥ་པྲ་ཝ་རྟ་ན་བྱཱ་ཀ་ར་ཎ་ཤཱསྟྲ། བོད་སྐད་དུ། སྨྲ་བ་ཀུན་ལ་འཇུག་པའི་སྒྲའི་བསྟན་བཅོས། ཐམས་ཅད་མཁྱེན་པ་ལ་ཕྱག་འཚལ་ལོ། །ཀུན་མཁྱེན་ལ་ནི་ཕྱག་འཚལ་ནས། །གསལ་བར་སྦྱོར་བ་བསྙད་པར་བྱ། །ཟིན་  
པ་དང་ནི་མ་ཟིན་དང། །གཉིས་ཀ་དག་ལས་བྱུང་བའི་སྒྲ། །སེམས་ཅན་སྟོན་དང་མི་སྟོན་དག་ལུང་དུ་སྟོན་དང་མི་སྟོན་པའོ། །གང་ཞིག་གང་གི་དུས་ལ་ནི། །གང་བསྒྲུབ་ཕྱིར་ནི་སྒྲ་གྲག་པ། །དེ་ཡིས་དེ་དག་སྟོན་པའི་ཕྱིར། །དེ་ཡི་བརྗོད་བྱ་རྗོད་བྱེད་དང། །འབྲེལ་དང་  
དགོས་པ་བསྙད་པར་བྱ། །མི་མཐུན་མི་ཤེས་རིགས་སེལ་བའི། །ཐོག་མར་བརྗོད་པའི་སྒྲ་གང་ཞིག་བསྡུས་དང་བྱེད་ལྡན་དུས་ལ་ནི། །བསྟན་བྱ་ཡོངས་སུ་སྟོན་པའི་ཕྱིར། །དེ་དག་ཉིད་མཐུན་སྒྲ་བརྗོད་པ། །བརྗོད་བྱ་རྗོད་བྱེད་དག་ཏུ་འདོད། །མཚོན་པར་བྱེད་དང་  
མཚོན་བྱ་ལ། །འབྲེལ་དང་དགོས་བ་ཤེས་པར་བྱ། །རིགས་སེལ་བ་དང་དུས་སེལ་དང། །ཆེད་དང་མིང་དུ་གདགས་དང་བཞི། །མི་ལྡན་སྒྲ་ནི་ཡོད་མ་ཡིན། འཛམ་བུའི་འབྲས་བུ་སྨིན་པ་ནི། །དྲི་མ་མེད་པའི་ཆུ་ལ་ལྷུང། །ཉ་ཡིས་བཟའ་བའི་ཆེད་དུ་ནི། །འགུ་ལུ་འགུ་ལུ་ཞེས་  
སུ་སྨྲ། །ཚོགས་པས་བསྐྱེད་པའི་ཆོས་རྣམས་ནི། །བྱས་པས་འཇིག་པའི་དུས་དག་ལ། །གང་ཞིག་དེ་ཤེས་འདོད་པའི་ཕྱིར། །མི་རྟག་ཅེས་ནི་བརྗོད་པ་ཡིན། །རིགས་སེལ་ཇི་ལྟར་ཡིན་ཞེ་ན། །འཁོར་དང་མྱ་ངན་འདས་པ་འམ། །ལུང་དུ་མི་སྟོན་དངོས་གང་ཞིག་བསྟན་པས་  
དོན་གཞན་གཅོད་པའོ། །སྤྱི་ལ་འཇུག་པ་བསྟན་པ་ན། མི་ཤེས་པ་ནི་སེལ་བར་བྱེད། །རིགས་ཀྱི་འདོམ་པ་བསལ་བྱས་ནས། །སྤྱི་ཡི་མཚན་ཉིད་བརྗོད་པར་བྱ། །དུས་སེལ་ཇི་ལྟར་ཡིན་ཞེ་ན། །དངོས་དེ་གནས་སྐབས་ཐམས་ཅད་པ། །བསྡུས་སོགས་གང་དུ་བསྒྱུར་བ་དེར། །ཁྱད་  
པར་གཞན་རྣམས་གཅོད་བྱེད་ཡིན། །དུས་ཀྱི་འདོམ་པ་སེལ་བ་ནི། །རང་གི་མཚན་ཉིད་སྟོན་པ་ཡིན། །གཉིས་དང་རྣམ་གྲངས་སོགས་རྣམས་ཀྱི། །གང་དུ་བྱེད་ཚིག་མི་གནས་པ། །དེ་ནི་མདོ་རུ་བསྡུས་པ་སྟེ། །མདོར་བསྡུས་དེ་ཡང་བཅུ་བཞིར་འདོད། །ཚིག་གཉིས་དང་ནི་རྣམ་གྲངས་  
  
༄༅། །དང། །ཚིག་དོན་གཞན་དང་བྱེད་ཚིག་དྲུག་ཁྱད་པར་དང་ནི་འབྲུ་མང་པོ། །བྱེ་བྲག་གཞི་བསྡུ་གཅིག་ཏུ་བསྡུ། །ཟླས་དབྱེ་བ་གཉིས་དེའི་སྐྱེས་བུ། །ཟད་པར་མི་འགྱུར་ལས་འཛིན་ཡིན། །བྱེད་པའི་དུས་ནི་དེ་ཉིད་ལ། །ཐེ་ཚོམ་གཅོད་བྱེད་འདུས་བྱས་ཡིན། །དེ་  
ཡང་ལས་དང་བྱེད་པ་དང། །ཆེད་དང་འབྱུང་ཁུངས་འབྲེལ་པ་དང། །གཞི་དང་ཟླ་བསྡུ་ལྷག་བཅས་དང། །དགག་སྒྲུབ་བརྣན་དང་བདག་པོ་དང། །རྒྱན་དང་ཁ་སྐོང་དུས་ལ་འཇུག་འབྱེད་སྡུད་གཞན་གཅོད་གཉིས་པ་དང། །གཅིག་གི་ཚིག་དང་གཉིས་ཀྱི་ཚིག་མང་པོའི་ཚིག་དང་  
རྟགས་ཅན་དང། །མཐའ་ཡི་ཚིག་དང་དབུས་ཀྱི་ཚིག་ཉེ་དང་རིང་ལ་སྙེག་པ་དང། །མངོན་དུ་བ་དང་ལྐོག་ཏུ་གྱུར། །རབ་ཏུ་ལྐོག་ལ་སྙེག་པ་དང། །དྲི་དང་ལན་གྱི་ཚིག་དང་ནི། །བདག་དང་གཞན་དང་སྦྱོར་བའི་ཚིག་སུམ་ཅུ་ལྔ་ནི་བྱེད་ལྡན་དུས། །རིགས་དང་དུས་གསལ་བྱས་ནས་  
ནི༑ །བསྟན་བྱ་གང་ཞིག་སྟོན་པ་དེ། །དེ་ནི་ཆེད་དུ་འདོད་པ་ཡིན། །ཆེད་ཀྱི་དབྱེ་བ་ཇི་སྙེད་པ། །དུས་ཀྱི་ཚིག་གིས་ཤེས་པར་བྱ། །ཇི་སྙེད་དོན་གྱི་སྦྱོར་བ་ནི། །གང་ལ་འཇུག་པ་དེ་སྙེད་པ། །གང་གིས་སྟོན་པའི་ཡི་གེ་དེ། །དེ་ནི་མིང་དུ་གདགས་པ་ཡིན། །སྒྲའི་བསྟན་བཅོས་སྨྲ་བ་  
ཀུན་ལ་འཇུག་པ་ཞེས་བྱ་བ་སྦྱོར་བ་བཞི་དང་ལྡན་པ་སློབ་དཔོན་ཆེན་པོ་སུ་བྷཱ་ཥ་ཀཱི་རྟིས་མཛད་པ་རྫོགས་སོ།།  
  
  
