  
༄༅། །འཕགས་པ་སྤྱན་རས་གཟིགས་སྐུ་གསུམ་དང་ལྡན་པ་ལ་ཕྱག་འཚལ་ལོ། །དེ་ནས། མཆོད་རྫོགས་སྤྲུལ་  
པའི་སྐུ་འཆང་བ། །ཞེས་བྱ་བ་འབྱུང་བའི་སྒྲུབ་ཐབས་བཤད་པར་བྱའོ། །ལུས་ཅན་ཀུན་གྱི་སེམས་དབུས་ལ་གནས་བདེ་ཆེན་འདོད་གསལ་དྲི་མེད་སྐུ། །དེ་སྟོབས་ཀྱིས་སྣང་དཔེ་བྱད་བརྒྱད་ཅུ་དེ་བཞིན་མཚན་མཆོག་སུམ་ཅུ་གཉིས། །བཅུ་གཉིས་མཛད་སོགས་ཇི་ལྟ་ཇི་ལྟར་གདུལ་བྱའི་རིམ་  
བཞིན་དེ་ལྟ་དེ། །སྟོན་མཛད་སྐུ་གསུམ་རྟག་ཏུ་ལྷུན་གྲུབ་འཇིག་རྟེན་མགོན་ལ་ཕྱག་འཚལ་འདུད། །དྲང་སྲོང་མཆོག་གི་ཕོ་བྲང་མཆོག་པོ་ཏ་ལ་ཡི་རི་བོ་ཡི། །རྩེ་ནས་སྐྱོབ་པ་སྤྱན་རས་གཟིགས། །སྐུ་གསུམ་ཞེས་པ་འདི་བསྐྱོད་བྱ། །དེ་ནི་ཟླ་བའི་ཁ་དོག་གོ། །ཞལ་གསུམ་གཡས་  
སྔོ་གཡོན་དམར། །དབུས་དཀར་ཞི་བའི་སྤྱན་གསུམ། །རབ་ཏུ་གཡོ་བའི་ཚུལ་ཡིན། །ཕྱག་དྲུག་དང་པོ་གཉིས་ཀྱི། །ལྟེ་བ་ལ་གཞག་མཆོག་མཛད། །གཡས་ཀྱི་གཉིས་པར་ཆོས་འཆད། །གཡོན་ན་པདྨ་འདབ་རྒྱས། །གཡས་ཀྱི་གསུམ་པ་མཆོག་སྤྱིན། །གཡོན་པ་བགྲང་  
  
༄༅། །ཕྲེང་འཛིན་པ། །ཞབས་གཉིས་སྐྱིལ་ཀྲུང་བརྟན་བཅས། །མི་གཡོ་འཛུམ་ཞལ་དང་པོའོ། །དེ་ཡི་ཐུགས་ནི་པད་རྒྱས། །དྲི་མེད་མཛེས་དབུས་ཧྲཱི་ཡིག་ཀུན་ད་ལྟར་དཀར་འོད་འཕྲོ། །མི་བརྗེད་དྲན་པས་བསྒོམ་བྱ། །ཨོཾ་ཨཱ་ཧྲཱི་ཏྲི་ཀཱ་ཡ་ལོ་ཀ་ནཱ་ཐཱ་སཱ་པ་རཱ་ཐཱ་སི་དྡྷ་ཀར་ཧཱུཾ་  
ཧཱུཾ་ཧཱུཾ། ཉི་ཤུ་གཅིག་བཅས་སྔགས་འདི་སྔགས་པ་ཡིས། །ནམ་ལངས་ཐོག་ཐག་ཉི་མ་འཆར་ཀ་དང། །ཟླ་བ་ཚེ་དང་ཚེ་བརྒྱད་ཉ་བའི་ཚེ། །སྟོང་ཉིད་བདེ་ཆེན་སྙིང་རྗེའི་ཡིད་ཀྱིས་བཟླས། །གང་ཚེ་མི་རྟོག་བསྐྱེད་པའི་རིམ་པ་གསལ་གྱུར་ཅིང། །སྣ་ཚོགས་ཕྲིན་ལས་སེམས་ལ་  
དབང་གྱུར་ཐོབ་པའི་ཚེ། །ཅི་རིགས་རྣམ་བཞི་ཕྲིན་ལས་མཐུ་ལ་སྦྱར་བ་ཡིས། །འགྲོ་བ་འདི་དག་མྱུར་དུ་དེ་ཡི་དབང་དུ་འགྱུར། །དེ་ལས་སེམས་ནི་དྲི་མེད་སྤྲོས་བྲལ་མི་གཡོ་སྟེ། འདི་ལྟར་དེ་ནི་གཟུང་དང་འཛིན་པའི་གཡེང་བ་ཟད། །དེ་ཐོབ་བྱེད་པའི་རྡོ་རྗེ་འཛིན་པའི་བཀའ་དྲིན་  
ལས། །སེམས་ནི་ས་བོན་ཧྲཱི་ཡིག་ལ་གནས་བརྟན་པས་འགྲུབ། །གང་ཞིག་ངེས་པས་སྐད་ཅིག་དེ་ལ་ཕྱོགས་བཅུ་ཡི། །རྒྱལ་དང་དེ་སྲས་ཉན་ཐོས་ལ་སོགས་འཁོར་མང་པོ། །སྣང་དང་མི་སྣང་བདེ་ཆེན་ཕུན་ཚོགས་སྟོན་པའི་སྐུ། །དངོས་གསུམ་དྲི་མེད་དག་པའི་སྐུ་གསུང་  
ཐུགས་འགྲུབ་འགྱུར། །རྟོགས་པས་མི་ཟད་སྟོང་ཉིད་སྙིང་རྗེ་ཟུང་འཇུག་གང། །མཐོང་བའི་མཐུ་ལས་དེ་ཉིད་མ་རྟོགས་སེམས་ཅན་ལ། །ཇི་ལྟར་གང་འདུལ་དེ་ལྟ་དེ་ལ་དེ་སྟོན་པའི། །མཛད་པ་དཔག་མེད་འོད་ཟེར་ཕུང་པོ་ལས་སྤྲུལ་བྱ། །ཇི་ལྟར་སྐུ་གསུམ་མཛད་དང་འདི་དག་ཉིད་ཀྱི་  
ལས། །ཐུབ་པ་རྣམས་ཀྱིས་བསྟན་པ་འཛིན་པའི་སྔགས་པ་དེ་ཉིད་ཡིན། །དེ་ལས་ཉིན་རེ་འང་བསོད་ནམས་ཕུང་པོ་མཐའ་ཡས་འགྱུར། །ཟླ་བརྒྱད་དམ་གསུམ་མམ་གཅིག་ན་རྟགས་མཐོང་བློ་མཆོག་འགྱུར། །ཚངས་དང་བརྒྱ་བྱིན་འཁོར་ལོས་སྒྱུར་སོགས་མགོས་གཏུགས་ཕྱག་  
འཚལ་དང། །སྨིན་མཚམས་ནས་འཐོན་ཉི་ཟླ་སྐར་ཚོགས་རྣམ་པར་འཕྲོ་བ་དང། །སེང་གེ་གླང་ཆེན་ཤ་ར་ཎ་གཞོན་ཕྱོགས་བཅུར་རྒྱུག་པ་ཉིད། །འོད་ཀྱིས་ལུས་ཐོབ་བདུད་རྩིའི་ཆུ་རྒྱུན་སྲིན་ལག་རྩེ་ནས་འབབ་པའོ། །ཡང་ན་རྐང་གཉིས་ལྷ་དང་ཀླུ་དབང་གིས་བཏེག་མཁའ་ལ་  
  
།པོ་ཏ་ལ་དང་དགའ་ལྡན་བདེ་ལྡན་གནས་སོགས་ཕྱིན་པ་དང། །རིན་ཆེན་གཞལ་མེད་སྒོ་སྟོང་བྱེ་བ་ནས་ཞུགས་ཏེ་སྟོང་གནས། །མགོན་པོ་ཉིད་ཕྱག་གླང་ཆེན་སྣ་ལྟས་བདག་གི་སྤྱི་བོར་རེག་པའོ། །འདི་དག་མཐོང་ནས་བློ་ལྡན་སྙེམས་མེད་ཐེ་ཚོམ་མེད་པ་དང། །བརྩོན་འགྲུས་ལྷག་  
བསྐྱེད་སླར་ཡང་ཇི་སྐད་བཤད་པའི་རྣལ་འབྱོར་ལ། །སྦྱོར་བ་ལྷག་མོས་ཉིན་རེ་ལན་གསུམ་སྒོམ་པར་བྱེད་ན་ནི། །མི་དེ་མྱུར་རུ་སྤྱན་རས་གཟིགས་ཀྱི་བློ་གྲོས་དམ་པ་ཐོབ་པར་འགྱུར། །དཔལ་ཁརྶ་པཱ་ཎའི་སྐུ་གསུམ་གྱི་གདམས་པ་རྫོགས་སོ།།  
  
  
