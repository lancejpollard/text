  
༄༅། །དེ་བཞིན་གཤེགས་པ་སྤྱན་རས་གཟིགས་སྨོན་ལམ་གྱི་དབང་པོ་ལ་ཕྱག་འཚལ་ལོ། །རྒྱལ་སྲས་རྣམས་ཀྱིས་བསྒྲུབ་པ་ནི། །སེམས་ཅན་རྣམས་ལ་ཕན་བརྩོན་པས། །སྨོན་  
ལམ་རྒྱ་མཚོ་སྤྱོད་པའི་ཕྱིར། །དེ་ཡི་དབང་གྱུར་འདི་བཤད་བྱ། །སྔོན་ནས་བསྙེན་པའི་རིམ་པ་ལ། །འདྲིས་གྱུར་སྙིང་རྗེས་ཡིད་གདུངས་པ། །མིག་དང་སྨིན་མཚམས་སྙིང་དཀྱིལ་དུ། །བྱམས་སོགས་ཐིག་ལེ་གསུམ་བསྒོམ་བྱ། །ཉི་མའི་འོད་དང་ཟླ་བའི་འོད། །དེ་ནི་ཐུགས་རྗེ་མི་ཕྱེད་འོང། །  
ལུས་ཅན་རྣམས་ཀྱི་སྙིང་དང་ནི། །ཉོན་མོངས་མེ་ལྕེ་དེ་ནང་གནས། །དེ་བཞིན་སྤྱི་གཙུག་གྲངས་བཞིན་དུ། །པདྨ་ཟླུམ་དང་རཾ་རྡོ་རྗེ། །གང་ཚེ་སྐྱེ་བོ་དོན་ཚོལ་བ་དང་དོན་མི་ཚོལ་བ་གཅིག་དང་མང་པོ་ཡང་རུང་སྟེ། བདག་གི་དབང་པོའི་སྤྱོད་ཡུལ་དུ་འབབ་པས་ལས་ལ་སྦྱར་དུ་རུང་  
  
ཆོ་ག་འདིས་རྣལ་འབྱོར་དུ་བྱས་ལ་འཕགས་པ་སྤྱན་རས་གཟིགས་ལ་གསོལ་བ་བཏབ་སྟེ། མ་འོངས་པའི་དུས་སུ་མྱུར་བ་ཁོ་ནར་སེམས་ཅན་ཁྱེད་ཅག་བདག་གིས་སྨིན་པའི་གདུལ་བྱར་གྱུར་ཅིག་ཅེས་སྨོན་ལམ་བཏབ་ལ། ཉི་འོད་ཐིག་ལེས་དེ་དག་པདྨོ་ཁ་ཕྱེད་ནས། །  
ཟླ་འོད་ཅན་གྱིས་གདུང་བ་འབར་བ་ཞི་བར་བྱ། །མི་ཕྱེད་ཟེར་གྱིས་ལུས་བཀང་རྡོ་རྗེའི་རྒྱས་བཏབ་ལ། །ཅི་དགར་ཁྱེད་སྤྱོད་མ་ལུས་མྱུར་དུ་བདག་གིས་བསྒྲལ། །དེ་རྗེས་ཆོས་དང་ཟང་ཟིང་སྦྱིན། །མགུ་བྱ་ཀུན་གྱིས་སེམས་བཀུག་ནས། །གླང་ཆེན་མྱོས་ལ་ལྕགས་ཀྱུ་བཞིན། །མཁས་  
པས་འགྲོ་བ་དབང་དུ་བྱ། །མེ་ཏོག་ལ་སོགས་བརྡས་གཏོད་པའམ། །ཡང་ན་ལག་པ་རྐང་པ་མེད། །ཡུན་རིང་དམིགས་ལྟས་མདའ་བསྣུན་པའམ། །བདག་ཉིད་ཆེན་པོ་ཐབས་ལ་མཁས། །ཁ་བ་རྣམས་ཀྱིས་ནི་ཁབ་ལེན་དང། །བུང་པ་རྣམས་ཀྱིས་མེ་ཏོག་བཞིན། །དེ་ནི་  
མི་འདོད་ཉིན་གཅིག་ཀྱང། །དབང་མེད་སྐྱེ་བོ་འདུ་བར་འགྱུར། །སྨོན་ལམ་དུ་བྱ་བ་རྫོགས་སོ།།  
  
  
