  
།རྒྱ་གར་སྐད་དུ། བི་སྟ་ར་ཛཾ་བྷ་ལ་སཱ་དྷ་ནཾ། བོད་སྐད་དུ། རྒྱ་ཆེ་བའི་ཛཾ་བྷ་  
  
ནོར་གྱི་དབང་ཕྱུག་ལ་ཕྱག་འཚལ་ལོ། །སྔོན་བཞིན་དུ་ཐམས་ཅད་བྱས་ལ། སྟོང་པ་ཉིད་བསྒོམས་པའི་རྗེས་སུ་ཅུང་ཟད་དམར་བའི་ཟླ་བའི་དཀྱིལ་འཁོར་གནོད་སྦྱིན་གྱི་ཤིང་ལྟ་བུའི་སྟེང་དུ་པདྨ་འདབ་མ་བརྒྱད་པའི་རྣམ་པའོ། །དེའི་དབུས་སུ་བཾ་གྱི་ས་བོན་ལས་  
ནོར་རྒྱུན་མ་སྐུ་མདོག་སེར་མོ་འབྲས་ཀྱི་སྙེ་མ་དང་མཆོག་སྦྱིན་མཛད་པ། རྒྱན་ཐམས་ཅད་ཀྱིས་ཀླུབས་པ་མོ། གནོད་སྦྱིན་མོ་བརྒྱད་ཀྱིས་བསྐོར་བ་འདི་ལྟ་སྟེ། ཟླ་འབྲས། སྦྱིན་མ། ལེགས་སྦྱིན་མ། འཕགས་མ་རྣམས་ནི་ཕྱོགས་ཀྱིའོ། །ལེགས་བཟངས་མ། སྦས་  
མ༑ ལྷ་མོ་དང། དབྱངས་ཅན་མ་རྣམས་མཚམས་ཀྱི་ཟེར་ཏེ་འདི་དག་གོ། །བཟང་མོ་དང། ཤིན་ཏུ་བཟང་མོ་དང། མཛེས་མ་དང། སྦས་མ་དང། ཤིན་ཏུ་སྦས་མ་དང། དབྱངས་ཅན་མ་དང། འཕགས་མ་དང། ཟླ་མཛེས་མའོ། །འདི་རྣམས་ཀྱིས་ཡོངས་  
སུ་བསྐོར་བའི་ལྷ་མོ་ཆེན་མོ་དེའི་བྷ་གའི་དབུས་སུ་ཛཾ་གི་ཡི་གེ་ལས་སྐྱེས་པའི་ཛཾ་བྷ་ལ་ནོར་རྒྱུན་མ་ལ་འཁྱུད་ཅིང་ཁ་སྦྱར་བ་ལས་བྱང་ཆུབ་ཀྱི་སེམས་རྣམ་པར་འཐོན་པ་ལས་སྐྱེས་པའི་རིན་པོ་ཆེའི་ཚོགས་ཀྱི་ཕྱག་རྒྱ་ཅན་རབ་ཏུ་གསལ་བར་བསྒོམ་པར་བྱ་སྟེ། འཛག་པའི་ཚུལ་དུ་བཅོམ་ལྡན་  
འདས་ཀྱི་ཤར་ལ་སོགས་པའི་ཕྱོགས་སུ་ནོར་བུ་བཟང་པོ་སྐུ་མདོག་སྔོན་པོའོ། །ལྷོར་གང་བ་བཟང་པོ་སེར་པོ། ནུབ་ཏུ་ནོར་སྦྱིན་དམར་པོ། བྱང་དུ་རྣམ་ཐོས་སྲས་སེར་པོ། མེ་དང་བདེན་བྲལ་དང་རླུང་དང་དབང་ལྡན་གྱི་གྲ་རྣམས་སུ་རྣ་རྒྱན་ཀོར་སླེབ་སྔོན་པོ། རྩེན་པའི་ཕྲེང་བ་  
དམར་པོ། གྲོང་གི་དབང་ཕྱུག་ལྗང་གུ། གསེར་གྱི་མདོག་ཅན་གྱི་སྤྱོད་པའི་དབང་ཕྱུག་སྟེ། ཟུར་ཕུད་ལྔ་པ་ཅན་གཡས་པའི་ཕྱག་ན་ས་བོན་བའི་ཛ་པཱུ་ར་གང་བ་དང། གཡོན་པའི་ཕྱག་ན་རིན་པོ་ཆེའི་ཆར་འབེབས་པའི་སྲེ་མོ་འཛིན་པ། སངས་རྒྱས་ལྔའི་དབུ་རྒྱན་ཅན། དེ་བཞིན་  
གཤེགས་པ་ལྔ་འཕྲོ་བ། དེ་དག་གིས་ཀྱང་རིན་པོ་ཆེའི་ཆར་འབེབས་པར་བསམ། ཞབས་ཀྱི་འོག་ནས་དུང་གི་འགྲོ་བ་དང། པདྨའི་ཚོགས་ཀྱི་གཏེར་དང། རིན་པོ་ཆེ་ལ་སོགས་པའི་ཆར་ཁྱིམ་དུ་ཞབས་ཀྱིས་འབེབས་པར་བསམ་པར་བྱའོ། །དཔལ་ཛཾ་བྷ་ལ་མགོན་པོ་མདོག་  
  
༄༅། །སེར་པོ་ཨུཏྤལའི་ཕྲེང་བ་འཛིན་པའོ། །གནོད་སྦྱིན་བརྒྱད་པོ་འདི་རྣམས་ཀྱི་ཡང་ཡུམ་གྱི་བྷ་གའི་དབུས་ནས་རིན་པོ་ཆེའི་ཆར་འབེབས་པར་གྱུར་པ་ཛཾ་བྷ་ལ་དང་འདྲ་བ་བསྒོམ་པར་བྱའོ། །ཤར་གྱི་སྒོར་ནོར་སྦྱིན་དང་ནོར་སྦྱིན་ཆེན་པོ་དགོད། །ལྷོ་སྒོར་གནོད་སྦྱིན་ཆེན་  
པོ་དགོད། ནུབ་སྒོར་རྩེན་པ་དང་རྩེན་པ་ཆེན་པོ་དགོད། བྱང་སྒོར་གང་བ་དང་ཤིན་ཏུ་གང་བ་དགོད། འདི་རྣམས་གཅེར་བུ་འབྲས་བུ་འཕྱང་ཞིང་ལྟོ་བ་འཕྱང་བ་རིན་པོ་ཆེའི་ཆར་འབེབས་པ་རྣམས་སོ། །མགོ་བོ་ལ་ནོར་བུ་བཟང་པོ། །མིག་གཉིས་ལ་རྣམ་ཐོས། ཁ་ལ་གྲོང་གི་  
དབང་ཕྱུག་གོ། །ནུ་མའི་བར་དུ་གང་བ་བཟང་པོ། །ལྟེ་བར་ནོར་སྦྱིན། བརླ་དག་ལ་རྩེན་པའོ། །རྣ་རྒྱན་ཀོར་སླེབ་དང་སྤྱོད་པའི་དབང་ཕྱུག་གཉིས་ནི་རྐང་པ་གཉིས་ལ་སྟེ་འདི་ནི་ལྷ་དགོད་པའོ། །ཡི་གེ་དགོད་པ་ནི་གཙོ་བོའི་ལུས་ལ་སྔགས་དགོད་པར་བྱ་སྟེ། སྤྱི་བོར་ཨོཾ། ཁ་  
ལ་ཛཾ། ལག་པ་གཉིས་ལ་བྷ་ལ། སྙིང་ལ་ཛ། ལྟེ་བར་ལེན། །བརླ་གཉིས་ལ་དྲཱ་ཡ། ངར་གདོང་གཉིས་ལ་སཱ་ཧཱའོ། །གཞན་ཡང་ཡོད་དེ། སྤྱི་བོར་ཨོཾ། དཔྲལ་བར་ཛླུཾ། རྣ་བ་དག་ལ་ཙླུཾ། མགོ་བོའི་རྒྱབ་ཏུ་སཱ། མཁྲིག་མར་ཨོཾ། ལག་པའི་དབུས་སུ་ཛླུཾ། སེན་  
མོའི་རྩེ་མོ་ཐམས་ཅད་ལ་ཙླུཾ། སོར་མོའི་རྩ་བ་ཐམས་ཅད་དུ་སཱ་ཧཱ། ཨོཾ་ཛླུཾ་ཙླུཾ་སཱ་ཧཱ། ཞེས་བྱ་བའི་ཆུའི་སྔགས་སོ། །དེ་བཞིན་དུ་མཛུབ་མོ་ལ་ནོར་བུ་བཟང་པོ། གུང་མོ་ལ་གང་བ་བཟང་པོ། སྲིན་ལག་ལ་ནོར་སྦྱིན། མཐེའུ་ཆུང་ལ་རྣམ་སྲས། །ལག་པའི་ལོགས་སུ་གྲོང་གི་དབང་  
ཕྱུག་རྣ་རྒྱན་ཀོར་སླེབ་ནི་མཐེ་བོ་ལའོ། །སྡིགས་མཛུབ་དང་མཐེ་བོའི་བར་དུ་སྤྱོད་པའི་དབང་ཕྱུག་ལག་པའི་དབུས་སུ་ཛཾ་བྷ་ལ་ཛ་ལེནྡྲའོ། །ཡི་གེ་འདི་རྣམས་དངོས་སུ་ལྷ་ཡིན་ཏེ་ལག་པ་ལ་དགོད་པར་བྱས་ནས་རྡོ་རྗེའི་ཆུ་ལ་སོགས་པའི་བདུད་རྩི་ལྔ་ཡིས་སྦྱིན་པར་བྱའོ། །ལྔ་པོ་མེད་  
ན་ཡང་དེ་དང་བསྲེས་པའམ། ཡང་ན་རྡོ་རྗེའི་ཆུ་དང་བསྲེས་པ་ཁྱོར་བ་གང་འཐུངས་ནས་ལག་པ་ཁྱོར་བ་བརྒྱ་རྩ་བརྒྱད་ཐུན་བཞིར་བྱིན་ན་ལྷ་ཡུན་མི་རིང་བར་འགྲུབ་པར་འགྱུར་རོ། །གསེར་དངུལ་ལ་སོགས་པ་ཡང་དག་པར་འཕེལ་ཞིང་ས་གཞི་རྫས་ཀྱིས་གང་བར་བྱེད་དོ། །ཨོཾ་ཛླུཾ་ཙླུཾ་པླུཾ་སཾ་  
  
།དེ་ལྟར་བྱས་ཀྱང་གལ་ཏེ་མ་གྲུབ་ན་དེའི་ཚེ་དཔལ་རྡོ་རྗེ་ཧཱུཾ་མཛད་ཀྱི་གཟུགས་སུ་བདག་ཉིད་བསྒོམས་ཏེ་ཛཾ་བྷ་ལའི་སྐུ་དུག་དང་སྐེ་ཚེ་དང་ལན་ཚྭ་དང་ད་དུ་རའི་ལོ་མའི་ཁུ་བ་དང་དུར་ཁྲོད་ཀྱི་སོལ་བས་བྱུགས་ནས་དུས་གསུམ་དུ་བསྲོ་ཞིང་  
བསྐམ་པར་བྱའོ། །ཕྱིས་དུར་ཁྲོད་ཀྱི་མེ་ལ་གདུང་བར་བྱ་སྟེ་ཁྲོས་པས་ངེས་པར་འགྲུབ་བོ། །རྒྱ་ཆེ་བའི་ཛཾ་བྷ་ལའི་སྒྲུབ་ཐབས་རྫོགས་སོ།། །།ཆུ་སྦྱིན་དབང་པོའི་སྒྲུབ་ཐབས་འདི་གསུམ་དབང་མ་ཐོབ་པ་ལ་སྦྱིན་དུ་མི་བཏུབ་པོ།།  
  
  
