  
།རྒྱ་གར་སྐད་དུ། མུཀྟི་ཏི་ལ་ཀ་ནཱ་མ། བོད་སྐད་དུ། གྲོལ་བའི་ཐིག་ལེ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དཔལ་ལྡན་འཁྲུལ་པ་བསལ་བས་དྲི་མ་མེད། །འོད་ཟེར་མཐའ་ཡས་  
རིགས་ཀྱི་སྤྲུལ་འཕྲོ་བ། །ཤེས་རབ་ཡན་ལག་གིས་འཁྱུད་འབར་ཞིང་མཛེས། །འཇམ་དཔལ་དེ་ལ་དངོས་ཀུན་རབ་ཏུ་འདུད། །དེ་ཡི་སྙིང་དབུས་གཞོམ་དུ་མེད་པ་ཡི། །དངོས་ཀུན་རོ་གཅིག་མི་ཤིགས་ཐིག་ལེའི་གཟུགས། །མི་གསལ་གསལ་བའི་བདག་ཉིད་དུ་གནས་པ། །བརྒྱུད་རིམ་  
ལས་བྱུང་དེ་ཉིད་ལ་འདུད་བྱ། །དེ་འདྲ་སྟོན་བྱེད་བླ་མ་གསུང་རབ་མཆོག་འཇིག་རྟེན་གསུམ་ཁོང་ནང་གནས་དྲི་མ་སེལ། །དེ་ལ་མེ་ཏོག་སྙིམ་བཀང་མགྲིན་དམའ་བས། །མཐའ་མེད་འཁོར་བ་ཡན་ཆད་བར་དུ་འདུད། །དཔལ་ལྡན་གསང་བ་འདུས་པའི་དམ་པའི་གཞུང། །བླ་མས་གསོལ་བཏབ་  
ཡིད་ཆེས་བྲོད་ལྡན་པས། །དངོས་པོ་ཀུན་གྲོལ་མི་ཤིགས་ཐིག་ལེའི་དོན། །རྣལ་འབྱོར་འགའ་ཞིག་དོན་དུ་བཤད་པར་བྱ། །དངོས་པོ་ཐམས་ཅད་འདི་ལྟ་སྟེ། དམྱལ་བའི་གནས་དང་ཡི་དགས་དང། །དེ་བཞིན་བྱོལ་སོང་གླིང་བཞི་དང། །ལྷ་མིན་རྒྱལ་ཆེན་བཞི་ཡི་གནས། །སུམ་ཅུ་རྩ་གསུམ་  
འཐབ་བྲལ་དང། །དགའ་ལྡན་འཕྲུལ་དགའ་གཞན་འཕྲུལ་གནས། །ཚངས་ཆེན་ཚངས་ཆུང་མདུན་ན་འདོན། །འདོ་ཆུང་འོད་གསལ་ཚད་མེད་འོད། །དགེ་ཆུང་དགེ་རྒྱས་ཚད་མེད་དགེ་སྤྲིན་མེད་བསོ་ནམས་འབྲས་བུ་ཆེ། །མི་ཆེ་མི་གདུང་ཤིན་ཏུ་མཐོང། །གྱ་ནོམ་སྣང་དང་འོག་མིན་གནས། །  
དེ་ལ་གནས་པ་ཇི་སྙེད་དང། །ནམ་མཁའ་མཐའ་ཡས་རྣམ་པར་ཤེས། །ཅི་ཡང་མེད་དང་ཡོད་མིན་གྱི། །སྐྱེ་མཆེད་རྒྱུ་དང་མི་རྒྱུར་བཅས། །དེ་སྦྱོང་ཚོགས་ཀྱི་ལམ་དང་ནི། །སྦྱོར་བའི་ལམ་དང་མཐོར་བའི་ལམ། །བསྒོམ་པའི་ལམ་དང་བར་མི་ཆོད། །རྣམ་གྲོལ་ཆེན་པོའི་ལམ་རྣམས་སོ། །དེ་དག་  
ཀུན་གྱི་རང་བཞིན་ནི། །ནམ་མཁའི་དབྱིངས་ལྟར་རྣམ་དག་པའི། །སྤྲོས་པའི་རྣམ་པ་ཀུན་བྲལ་བ། །ཟབ་གསལ་གཉིས་མེད་ཡེ་ཤེས་སོ། །ཐམས་ཅད་རྣམ་རྟོག་དང་བྲལ་བས། །འཁོར་བ་ཞེས་བྱ་ཡོད་མ་ཡིན། །འོན་ཀྱང་ཐག་པའི་སྦྲུལ་ལྟ་བུར། །སྣང་ཞིང་མེད་པ་ཉིད་དུ་འདོད། །རབ་རིབ་  
  
།གཞན་ནི་ཅུང་ཟད་རྙེད་མི་འགྱུར། །དེ་བཞིན་སྤྲོས་སྤངས་དཀྱིལ་འཁོར་ལ། །འཁོར་བ་ཅུང་ཟད་རྙེད་མི་འགྱུར། །དེས་ན་ཟད་གསལ་དཀྱིལ་འཁོར་བས། །ད་ནི་རྟག་ཏུ་མྱ་ངན་འདས། །དེ་དོན་སྐྱེ་བོས་མ་ཤེས་པས། །སྲིད་པའི་སྡུག་བསྔལ་གྱིས་གཟིར་རོ། །དེས་  
ན་ཟབ་གསལ་བྱང་ཆུབ་ནི། །གཉིས་མེད་རྟོགས་པས་དེ་གྲོལ་ལོ། །ཟབ་མོ་ཁོ་ནས་རྟོགས་པ་མིན། །གསལ་བ་དག་ཀྱང་དེ་བཞིན་ནོ། །དེ་བཞིན་ཐལ་བྱུང་ཟབ་མོ་ནི། །འགྲོལ་འདོད་དེ་ལང་མི་དད། དེ་བས་གཉིས་མེད་རང་བཞིན་དུ། །རྟོགས་པས་ཚེ་འདིར་འབྲས་ཐོབ་ངེས། །རྣམ་པར་རྟོག་པ་  
ཀུན་བྲལ་བས། །བསམ་བརྗོད་ཡུལ་ལས་ཤིན་ཏུ་འདས། །མཁའ་བཞིན་དྲི་མེད་ཀུན་འབྱུང་བ། །བརྟགས་བྲལ་ཟབ་མོ་ཉིད་ཅེས་བྱ། །ཕྱག་རྒྱ་ཆེན་པོའི་གཟུགས་འཆང་བ། །སྒྱུ་མ་འཇའ་ཚོན་ལྟ་བུ་རུ། །རང་དང་གཞན་གྱི་རྒྱུད་སྦྱོང་བས། །ཡང་དག་གསལ་བ་ཞེས་བྱའོ། །དེ་གཉིས་མེད་  
པའི་རང་བཞིན་མཆོག་དངོས་པོ་ཀུན་ལ་ཁྱབ་པའི་བདག་འཁོར་བས་རབ་ཏུ་མ་ཟིན་པ། །ཆོས་ཀྱི་དབྱིངས་ཞེས་བཤད་པའོ། །དེ་འདྲ་རབ་མཆོག་ཡེ་ཤེས་ནི། །མངོན་སུམ་ཚོགས་བས་མི་ཤེས་སོ། །དེ་བཞིན་དཔྱད་མཁན་གྱིས་མི་ཤེས། །མི་ཤེས་འཁྲུལ་པས་རབ་གཡོགས་པས། །  
ཉན་ཐོས་ཀྱིས་ཀྱང་མི་ཤེས་སོ། །སྤྱོད་ཡུལ་བག་ཉལ་ཤེས་པ་ཡི། །རང་སངས་རྒྱས་ཀྱིས་ཀྱང་མི་ཤེས། །དུས་གསུམ་དུ་ནི་བྱོལ་སོང་དང། །ཡི་དགས་དམྱལ་བ་ལྷ་རྣམས་ཀྱི། །སོ་སོ་སྐྱེ་བོས་ག་ལ་ཤེས། །སངས་རྒྱས་ཀུན་གྱི་གསང་ཆེན་འདི། །ནམ་མཁའ་ནམ་མཁའི་སྤྱོད་ཡུལ་ལོ། །  
འདི་ཡི་དོན་ཤེས་བརྒྱུད་པ་ཡི། །བླ་མ་དམ་པ་རྟག་བཀུར་བས། །ཨུ་དུམྭཱར་ལྟར་བརྒྱ་ལམ་ན། །བསོད་ནམས་ཅན་གྱིས་སྐད་ཅིག་ཤེས། །འདི་ཡི་དོན་ཤེས་རྣལ་འབྱོར་པས། །བྱ་བའི་ལས་ནི་དཀྱིལ་འཁོར་དང། །བྱ་བའི་ལས་ནི་གཏོར་མ་དང། བྱ་བའི་ལས་ནི་སྦྱིན་སྲེག་དང། །བྱ་བའི་  
ལས་ནི་བགྲང་ཕྲེང་དང། །བྱ་བའི་སྐྱིལ་མོ་ཀྲུང་ལ་སོགས། །ངལ་བྱེད་པས་ནི་ཅི་ཞིག་བྱ། །དང་པོ་པ་རྣམས་འདྲིད་ཕྱིར་རོ། །ཅི་ཕྱིར་རྟོག་ལས་སངས་རྒྱས་མིན། །རང་བཞིན་རྣམ་དག་ལས་བྱུང་ཕྱིར། །རྟོག་བཅས་ཆོ་ག་དེ་དག་ཀུན། །ངལ་བ་ལ་སོགས་སྤང་བར་བྱ། །རང་བཞིན་ལས་ནི་བྱེད་པའང་  
  
༄༅། །ཡོད༑ །རང་བཞིན་ཡོངས་སུ་ཤེས་པ་ལ། །བྱེད་པ་མེད་ཅིང་བྱ་བ་འང་མེད། །དཔེར་ན་མི་གང་ཆུ་ཀླུང་གི་ཕ་རོལ་དུ་ནི་འགྲོ་བ་དག་རྩྭ་དང་ཤིང་སོགས་བསྡུ་བྱས་ནས། །དེ་ལས་རྒལ་བའི་རྫིང་བྱས་ཏེ། །མཇུག་ཏུ་རབ་ཏུ་རྒལ་བྱས་ནས། །བོར་ནས་བདེ་བར་  
འགྲོ་བ་ལྟར། །དེ་བཞིན་འཁོར་བའི་ཕ་རོལ་གྱི། །དངོས་པོ་དེ་ཉིད་རྟོགས་བྱས་ནས། །རྟོག་བཅས་ཆོས་རྣམས་སྤང་བྱས་ཏེ། །བྱང་ཆུབ་བདེ་བ་ཐོབ་པའོ། །དེ་ཕྱིར་རྣམ་རྟོག་རྣམ་སྤངས་ལ། །ཟབ་གསལ་གཉིས་མེད་ཆོས་སྤེལ་ཏེ། །དེ་བཞིན་གཤེགས་པས་གསུངས་ལམ་ལ། །སྔགས་  
རིགས་རྣམ་རྟོག་མ་བྱེད་ཅིག་རྣམ་རྟོག་གཏི་མུག་ཆེན་པོ་སྟེ། །འཁོར་བར་ལྷུང་བར་བྱེད་པ་ཡིན། །ནམ་མཁའ་ལྟ་བུ་དྲི་མེད་པའི། །ཟབ་གསལ་གཉིས་མེད་ཏིང་འཛིན་མནོས། །གཉིས་ཀྱི་དབང་པོ་མཉམ་སྦྱོར་བས། །ལུས་ངག་ཡིད་གསུམ་རབ་བསྡུས་ནས། །རའོ་སྙམ་པའི་  
གཟི་བྱིན་བསྐྱེད། །རྣམ་པ་ཀུན་གྱིས་རབ་བརྒྱན་ནས། །རྣལ་འབྱོར་ལྡན་པས་ཚེ་འདི་ལ། །ཡེ་ཤེས་རྫོགས་པ་ཉིད་ངེས་གྱུར། །རྡོ་རྗེ་ཅན་ལུས་དམ་ཚིག་པས། །ལས་བྱུང་སྐྱེས་པ་བུད་མེད་ཀྱི། །དུ་མའི་གཟུགས་ལ་བརྙས་མི་བྱ། །རྡོ་རྗེ་སེམས་ལྡན་དམ་ཚིག་པས། །ངན་པར་རྟོག་པ་  
བཟང་པོར་རྟོག་རང་གི་སེམས་ཀྱིས་རང་སེམས་ལས། །ཕྱི་མས་སྔ་མ་སུན་མིང་དབྱུང། །རྡོ་རྗེ་ངག་གི་དམ་ཚིག་པས། །འདོད་པ་བསྐྱེད་པའི་ཚིག་རྩུབ་མོ། །ཕྲ་མ་ལ་སོགས་བདེ་བ་ཡི། །ཚིག་ཏུ་རྣམ་པར་སྨྲ་བར་བྱ། །ཤ་ནི་རྣམ་པར་སྣང་མཛད་ཡིན། །རྐང་ནི་རྡོ་རྗེ་མི་བསྐྱོད་པ། །ཁྲག་  
ནི་དཀོན་མཆོག་དཔལ་དུ་བརྗོད། །རུས་པ་འོད་དཔག་མེད་པ་ཡིན། །རྩ་ཡི་ཚོགས་ནི་དོན་ཡོད་གྲུབ། །དེ་འདྲའི་གསང་ཆེན་དམ་པ་འདི། །བློ་ལྡན་རྣམས་ཀྱིས་བསྟེན་པར་བྱ། །འདོད་ཆགས་ཞེ་སྡང་གཏི་མུག་དང། །སྲེད་དང་འདུ་བྱེད་འཕེལ་བྱེད་པའི། །ཆོས་ལྔ་སྐྱེས་མཆོག་རྣམས་ཀྱིས་  
གསུངས། །བཤང་གཅི་ཁུ་བ་མཆིལ་མ་ཁྲག་འཛག་པ་འབྱུང་བ་བཞེས་བསྡུས་པ། །བསྒོམ་པའི་བློ་གྲོས་རྟོགས་པ་ཡིས། །རྟག་ཏུ་བཟའ་ཞིང་སྦྱིན་སྲེག་བྱ། །དམ་ཚིག་དང་ལྡན་དེ་ཉིད་བསྒོམ། །མྱུར་དུ་སྲིད་པའི་འཆིང་བ་ལ། །གློག་གིས་མུན་པ་བསལ་བ་བཞིན། །སྐད་ཅིག་  
  
།དེ་བས་དེ་ཉིད་ཐོབ་བྱས་ནས། །སྙིང་རྗེས་སེམས་ཅན་ཀུན་དམིགས་ནས། །དགོན་པ་ལ་སོགས་གནས་ནས་ནི། །རྟག་ཏུ་གཉིས་མེད་དོན་བསྒོམ་བྱ། །སྡུག་བསྔལ་གྱི་རྒྱུ་སྡུག་བསྔལ་ལས། །གྲོལ་འདོད་རྣལ་འབྱོར་གང་ཡིན་པས། །བློ་གྲོས་ཀྱིས་ནི་དེ་  
ཐབས་བཙལ། །ཐབས་ཀྱིས་དེ་བཞིན་གཤེགས་པར་འགྱུར། །དེ་བས་སྙིང་རྗེ་འབའ་ཞིག་གིས། །གཞིར་གྱུར་ཡོན་ཏན་ཐམས་ཅད་བྱུང། །སྙིང་རྗེ་སྡོང་བོ་རྩ་བ་ནི། །སྡུག་བསྔལ་སེམས་ནི་གྲོལ་འདོད་པས། །དགའ་བ་སྡོང་བུ་ཡལ་ག་ནི། །བདེ་བ་ཤིན་ཏུ་རྒྱས་པར་འདོད། །ཡལ་  
ག་འཕེལ་ནས་གསལ་འགྱུར་བ། །སེམས་ཀྱི་དེ་ཁོ་ན་ཉིད་རིག་མ་དག་པ་ཉིད་བསལ་བས་དག་ཐབས་ནི་དེ་དག་ཁྱད་པར་དུ། །ལྷ་ཉིད་ཀྱིས་ནི་སྤྱོད་པར་བྱེད། །དེ་དོན་སྤྱད་ནས་སྤྲོ་སྐྱེས་པ། །དགའ་བ་ཚིམ་བྱེད་ཅེས་བྱའོ། །སྤོང་བ་ལེན་པ་ལོ་མ་ནི། །རྒྱུན་མི་འཆད་པར་སྨོན་ལམ་འདེབས། །  
ཚོགས་གཉིས་བསྒོམས་པས་ཞིང་གཤིན་ལྟར། །བྱས་པས་མེ་ཏོག་འབྲས་བུ་བྱུང། །རྟེན་འབྲེལ་རྣམ་པ་གཉིས་བྱུང་བས། །རང་རྒྱུད་ནང་དུ་སྨིན་བྱེད་པའི། །སྦྱོར་བ་མེ་ཏོག་མོ་གཤམ་མིན། །གཞན་རྒྱུད་སྨིན་བྱེད་སྦྱོར་བ་ནི། །ཕྱི་རོལ་མེ་ཏོག་མོ་གཤམ་མིན། །རང་གི་རྒྱུད་ནི་སྨིན་  
གྱུར་ནས། །དེ་བཞིན་གཞན་རྒྱུད་རབ་སྨིན་པ། །འབྲས་བུར་ཤེས་བྱ་དེ་དག་རྣམས། །སྙིང་རྗེས་རབ་ཏུ་འགྲུབ་པར་འགྱུར། །རྩ་བ་སྙིང་རྗེ་མེད་གྱུར་ན། །དཀའ་བ་བཟོད་པར་མི་ནུས་སོ། །དེ་བཞིན་བསོད་ནམས་སྤེལ་མི་ནུས། །སེམས་ཅན་དོན་རྣམས་བྱེད་མི་ནུས། །དེས་ན་བསམ་པའི་  
དགའ་བ་བྲལ། །བློ་གྲོས་ཀྱིས་ནི་སྨོན་ལམ་མེད། །དགེ་བའི་ཆོས་ནི་ལེན་མི་བྱེད། །འགྲོ་བ་ཆོས་ལ་མི་འཛུད་པ། །ཡོངས་སུ་སྨིན་བྱ་ལས་ནི་བྲལ། །སྙིང་རྗེ་མེད་པས་དེ་དག་ཏུ། །འཕེལ་བས་སྙིང་རྗེ་གཞི་རབ་གཟུང། །སྙིང་རྗེས་བཟོད་པ་བསམ་པ་སྨོན། །སྐྱེ་བ་སེམས་ཅན་ཡོངས་སྨིན་  
བྱེད༑ །རྩ་བ་སྡོང་བུ་ཡལ་ག་དར། །ལོ་མ་མེ་ཏོག་འབྲས་བུ་དང། །སྙིང་རྗེ་སྡོང་པོ་འདི་དག་ནི། །རྩ་བ་ལ་སོགས་ངོ་བོ་ལ། །ཕྱིས་ནི་འབྲས་བུ་མཆོག་འགྱུར་བའི། །སྙིང་རྗེས་སེམས་ཅན་དོན་ལ་སྤྱོད། །སྡུག་བསྔལ་ལས་ནི་བདེ་བ་སྐྱེད། །ཤིན་ཏུ་རྒྱས་པར་གྱུར་པ་སྟེ། །བཟོད་པའི་  
  
༄༅། །མཚན་ཉིད་སྡོང་པོ་ནི། །རྒྱས་པ་ལས་ནི་ཡལ་ག་འཕེལ། །དེ་བས་དེ་ཉིད་བསྒོམ་པ་ལ། །དོན་ཆེན་རབ་ཏུ་འདོད་པ་ཡི། །བཏང་སྙོམས་ཀུན་དུ་ཁྱབ་པ་སྟེ། །ཚངས་ཆེན་སྤྱོད་པ་དམ་པའོ། །དེ་དག་ལ་གནས་རྣལ་འབྱོར་པས། །སྙིང་པོ་སངས་རྒྱས་སྤྱོད་  
ཡུལ་མཆོག་གང་དེ་ཀུན་བདག་ལ་གནས་པའི། །མཐའ་ཡི་དེ་ཉིད་བསྒོམ་པར་བྱ། །དཔྲལ་བ་ལ་གནས་རྐང་མཐིལ་བར། །ཐིག་ལེ་རུ་ནི་བསྡུ་བར་བྱ། །བྱང་ཆུབ་སེམས་དག་འོད་གསལ་བས། །ཟླ་བ་ཤེས་དང་མཉམ་པའི་འོད། །ཡེ་ཤེས་ལྔ་ཡི་ངོ་བོ་ཉིད། །ཙ་ན་ཀ་ཡི་འབྲུ་ཚོད་ཙམ། །  
དེ་དབུས་གཡོ་གནས་དཀྱིལ་འཁོར་ནི། །མི་གསལ་གསལ་བར་ཡང་དག་སྦྱོར། །དེ་གསལ་མི་ཤིགས་ཐིག་ལེའི་གཟུགས། །ཡུངས་ཀར་གྱི་ནི་འབྲུ་ཚོད་ཙམ། །འོད་ཟེར་སྣ་ལྔ་འབར་འཛག་པའི། །ཚུལ་ཅན་སྙིང་དབུས་རྟག་ཏུ་གནས། །དེ་ལ་བལྟས་པས་ཡེ་ཤེས་ཆེ། །སྐད་ཅིག་ཙམ་གྱིས་  
རྣལ་འབྱོར་བ། །འབར་བ་འདི་ལ་ཐེ་ཚོམ་མེད། །སྟེང་གི་སྣ་ལས་ངེས་པར་འབྱུང། །ཕྱོགས་བཅུའི་དེ་བཞིན་གཤེགས་པ་ཡི། །ཞལ་ཞུགས་སྙིང་གི་བདུད་རྩི་བླངས། །རྡོ་རྗེ་ལམ་བྱུང་འོ་མ་ལྟར། །འདུས་ནས་གཡས་གཡོན་རབ་ཞུགས་ཏེ། །གོང་གི་ཐིག་ལེ་ལ་གནས་ཏེ། །འགོག་  
པའི་རྡོ་རྗེ་སེམས་ཉིད་དུ། །དེ་ལ་ནམ་ཞིག་སུས་རེག་པ། །སངས་རྒྱས་ཀུན་གྱིས་མཆོག་སྦྱིན་པ། །ཡིད་བཞིན་དཔལ་དང་འདྲ་བར་འགྱུར། །ཡང་ནི་འཛག་པའི་ཐིག་ལེ་ལས། །བྱུང་བས་ནོར་བུ་རྣམ་པར་གནས། །རང་གི་མཚན་མའི་དབུས་གནས་པ། །གོང་གི་དཀྱིལ་འཁོར་ལྟར་བསྒོམས་  
ཏེ༑ །དེ་ལ་སྣང་བའི་ཐིགས་པ་ལས། །གོང་གི་རིམ་པས་སྤྲོ་བསྡུ་བས། །བཟུང་སྟེ་དེ་ལ་རེག་འགྱུར་བས། །རྒྱུད་གསུངས་ལྔ་པོ་ཡང་དག་འབྱུང། །དེ་བྱུང་རྗེས་དྲན་རབ་བསྒོམས་པས། །དོན་དེས་ཀུན་ལ་ཁྱབ་པར་བྱ། །ཡང་ནི་སྤྲུལ་པའི་ཐིག་ལེ་ནི། །རྣམ་པ་བཞི་པོ་བསྒོམ་པར་བྱ། །སྤྱི་  
བོར་རླུང་དབུས་ཨོཾ་བསམ་མོ། །མགྲིན་པར་ཆུ་དབུས་ཨཱ་བསམ་མོ། །ཐུགས་ཀར་མེ་དབུས་ཧཱུཾ་བསམ་མོ། །མགྲིན་འོག་དབང་ཆེན་རང་ལྷ་ཡི། །ས་བོན་ཐིག་ལེར་བསམ་པའོ། །ཐིག་ལེ་བཞི་ལས་ཟེར་འབྱུང་བ། །སྟེང་གི་སྣ་ལས་ངེས་པར་འབྱུང། །གཡས་འབྱུང་རླུང་གི་དཀྱིལ་འཁོར་  
  
།ཁ་དོག་ནག་པོའི་ངོ་བོ་ནི། །སྐུ་ཡི་རྡོ་རྗེ་རང་བཞིན་ནི། །མུན་པ་རུ་ནི་ཤེས་པར་བྱ། །གཡོན་འབྱུང་ཆུ་ཡི་དཀྱིལ་འཁོར་ནི། །ཁ་དོག་དཀར་པོའི་ངོ་བོ་ཉིད། །གསུང་གི་རྡོ་རྗེ་རང་བཞིན་ཏེ། །རྡུལ་དུ་རབ་ཏུ་ཤེས་པར་བྱ། །གཉི་ག་དྲག་འབྱུང་མེད་དཀྱིལ་འཁོར། །ཁ་དོག་དམར་པོའི་ངོ་བོ་  
ཉིད༑ །ཐུགས་ཀྱི་རྡོ་རྗེ་རང་བཞིན་ཏེ། །སྙིང་སྟོབས་སུ་ནི་ཤེས་པར་བྱ། །གཉི་ག་དལ་འབྱུང་དབང་ཆེན་ཏེ། །གསེར་གྱི་མདོག་ཏུ་སྣང་བ་སྟེ། །ལྷ་ཐམས་ཅད་ཀྱི་ངོ་བོ་སྟེ། །དགའ་བ་བར་མའི་ཡེ་ཤེས་སོ། །རེ་རེ་ཕྱག་རྒྱ་བཞི་བཞི་སྟེ། །འབྱུང་བ་ཧཱུཾ་གི་ངོ་བོ་ཡིས། །སངས་རྒྱས་ལ་  
སོགས་སྤྲོ་བར་བྱེད། །དེ་ཡི་དུས་སུ་གནས་པ་ཡིས། །ཆོས་ཀུན་འགྲུབ་པར་བྱེད་པའོ། །འཇུག་པ་ཨོཾ་གྱི་ངོ་བོ་ཡིས། །སངས་རྒྱས་ལ་སོགས་སྡུད་པར་བྱེད། །དེ་ཡི་དུས་སུ་གཡོ་བ་ཡི། །ཆོས་ཀུན་འགྲུབ་པར་བྱེད་པའོ། །གནས་པ་ཨཱ་ཡི་ངོ་བོ་ཡིས། །སངས་རྒྱས་ལ་སོགས་  
གཟུང་བ་ཡིས། །དེ་བཞིན་གཡོ་གནས་ཆོས་རྣམས་ཀུན། །གཉིས་མེད་ཡེ་ཤེས་འཇུག་པའོ། །དེ་ལ་དེ་ཉིད་རབ་བཟུང་བས། །ཡེ་ཤེས་སེམས་དཔའི་ངོ་བོའོ། །དེ་དུས་ཆོས་ཀུན་གཉིས་མེད་ཀྱི། །ཡེ་ཤེས་སུ་ནི་སྐད་ཅིག་ཞུགས། །དེ་ལྟར་དབྱེར་མེད་བཟླས་པ་འདི། །སེམས་ཅན་  
ཐམས་ཅད་རབ་ཟློས་ཀྱང། །རྣམ་རྟོག་རྨོངས་པས་རབ་བསྒྲིབས་པས། །དེ་ཡི་ངོ་བོ་མི་ཤེས་ཏེ། །འགྲོ་བ་ལྔར་ནི་འཁོར་བར་འགྱུར། །ཕྱག་རྒྱ་བཞི་འབྲེལ་རེ་རེ་ནེ། །ཉིས་བརྒྱ་ཉི་ཤུ་རྩ་ལྔ་སྟེ། །དེ་བཞིས་བསྒྲེས་པས་དགུ་བརྒྱའོ། །དེ་ནི་འཕོ་བ་ཉི་ཤུ་བཞིས། །བརྩིས་པ་ཁྲི་ཕྲག་གཉིས་དང་ནི། །  
ཆིག་སྟོང་དང་ནི་དྲུག་བརྒྱའོ། །དེ་ནི་རྒྱུད་ཆེན་གསང་འདུས་སུ། །ཀློག་དང་ཁ་ཏོན་བྱེད་པ་དང། །སྤྲོ་དང་བསྡུ་བའི་ངོ་བོ་ལས། །བཟླས་པ་རུ་ནི་བཤད་པའོ། །འདི་འདྲའི་བཟླས་པ་མ་རྟོགས་པས། །ཕྱི་རོལ་བཟླས་པ་མངོན་ཞེན་པས། །ཡང་དག་དོན་ནི་རྟོགས་མི་ནུས། །དེ་བས་རྣལ་འབྱོར་  
བར་ཆོད་པ། །ཕྱི་རོལ་བཟླས་པ་སྤང་བྱས་ཏེ། །རྡོ་རྗེ་འཆང་བའི་ངོ་བོ་མཆོག་རང་བཞིན་བཟླས་པ་མཆོག་ཆེན་བསྒོམ། །དེ་བསྒོམས་སྟོབས་ཀྱིས་ཕྱོགས་རྣམས་ཀུན། །སྒྱུ་མ་དང་ནི་སྨིག་རྒྱུ་དང། །དྲི་ཟའི་གྲོང་ཁྱེར་དབང་པོ་དང། །ཆུ་ཟླ་དང་ནི་རྨི་ལམ་དང། །སྤྲུལ་པ་དང་ནི་ཆུ་བུར་དང། །  
  
༄༅། །བྲག་ཅ་དང་ནི་གཟུགས་བརྙན་དང། །འཁྲུལ་པ་མགལ་མེ་འཁོར་ལོ་རུ། །སྐད་ཅིག་སོགས་པས་རབ་རྟོགས་སོ། །དེ་བས་ཐབས་དེ་དངོས་ཀུན་གྱི། །དེ་ཉིད་བདེན་པས་བསྒྲུབ་པའོ། །གཉིས་མེད་བདེ་བ་གསང་ཆེན་པོའོ། །སངས་རྒྱས་བྱང་ཆུབ་སྒྲུབ་བྱེད་པ། །  
སངས་རྒྱས་ཀྱི་ནི་ངོ་བོ་སྟེ། །ཟད་མེད་མི་འཇིགས་རྟག་པའོ། །ཐོག་མ་ཐ་མ་མེད་པའི་མཆོག་ཡོད་པ་མེད་ཅིང་མེད་པ་མེད། །དབང་པོ་དང་བཅས་དབང་པོ་མེད། །འབྱུང་བའི་ངོ་བོ་འབྱུང་བ་མེད། །གཟུགས་དང་བཅས་ཤིང་གཟུགས་མེད་པས། །སྦྱོར་བའི་ལམ་གྱིས་མཐོང་བའོ། །ཕྱི་  
ཡི་སྦྱོར་བ་གཟུགས་ཕུང་སོགས། །ཀུན་རྫོབ་འབྱུང་བ་བཞི་པོ་དང། །གཡོ་དང་བཅས་པའི་ཆོས་རྣམས་ཀུན། །དེ་གཅིག་པོས་ནི་ཁྱབ་པ་སྟེ། །ཐམས་ཅད་སེམས་ཙམ་ཁོ་ནའོ། །ཅི་ཕྱིར་སེམས་ཅན་ཐམས་ཅད་ཀུན། །རྣམ་ཤེས་ཕུང་པོ་ཁོ་ནའོ། །བླུན་པོ་རྨོངས་པ་རྣམས་ཀྱིས་ནི། །དེ་དོན་  
ཅུང་ཟད་ཤེས་མི་འགྱུར། །སེམས་དང་སེམས་བྱུང་ཡེ་ཤེས་དང། །ཤེས་པ་རྣམ་ཤེས་གཅིག་པའོ། །གང་ཚེ་ལུས་ཀྱི་རྐྱེན་ཉིད་འགྱུར། །ཆོས་ཀུན་ཆོས་རོ་གཅིག་ཏུ་འགྱུར། །དངོས་པོ་ཀུན་ཀྱང་དེ་ཚེ་འགྱུར། །ཅི་ཡི་ཕྱིར་ན་ཆོས་རྣམས་ནི། །ཆུ་རྒྱུན་བཞིན་དུ་རྒྱ་མཚོ་ལས། །ཐར་པ་  
ན་གཅིག་ཁོ་ན་སྟེ། །མང་པོ་རུ་ནི་མི་སྣང་ངོ། །དེ་ཡི་ནང་གི་སྦྱོར་བ་ནི། །བླ་མ་དམ་པའི་ཞལ་ནས་ནི། །ཐོབ་ཀྱི་དེ་ལ་ཐེ་ཚོམ་མེད། །དེ་ནི་ཟབ་གསལ་གཉིས་སྦྱོར་བས། །སྦྱོར་བ་ཞེས་སུ་བཤད་པའོ། །རྩེ་གཅིག་པས་ནི་ཏིང་ངེ་འཛིན། །མཉེས་བྱེད་ཚིམ་པར་བྱེད་པ་སྟེ། །གཏོར་མ་ཞེས་  
ནི་རབ་ཏུ་བྱ། །སྡིག་པ་ཞི་ཕྱིར་ཞི་བའོ། །བསོད་ནམས་ཀུན་གྱིས་རྒྱས་པའོ། །ཆགས་པ་ཆེན་པོས་དབང་དུ་འདོད། །ཐམས་ཅད་གསོད་ཕྱིར་མངོན་སྤྱོད་དོ། །རྟགས་ཆེན་དགུག་ཕྱིར་དགུག་པའོ། །ཉན་ཐོས་ལ་སོགས་ཆོས་རྣམས་ནི། །རིང་དུ་ཞི་བྱེད་བསྐྲད་པའོ། །སྔགས་པ་གང་  
གནས་རྣལ་འབྱོར་པས། །རྟོགས་པར་ནུས་པས་བསྲུང་པའོ། །དེ་ཤེས་ཆོས་རྣམས་ངོ་བོ་ཀུན། །གཉིས་མེད་གཅིག་རྟོགས་མིག་རྣོན་ནོ། །རྣམ་པར་རྟོག་པ་མ་ལུས་རྣམས། །ཡེ་ཤེས་ངོ་བོར་དེ་འགྱུར་བས། །དུག་གཞོམ་པ་ཡི་ཆོ་གའོ། །ཕུང་པོ་ལ་སོགས་བླུན་པའི་རྫས། །ཡེ་ཤེས་མེས་  
  
།ཟབ་པ་དང་ནི་གསལ་བ་ཡིས། །ཆོས་ཀུན་མཉམ་པས་ཐིག་གདབ་པོ། །གསལ་བའི་འཇའ་ཚོན་ལྟ་བུའི་སྐུས། །ཉི་ཤུ་རྩ་གཅིག་ཆོས་ཀུན་ལ། །རང་བཞིན་གྱིས་བཟུང་མཚོན་བཏབ་པོ། །དེ་ཡི་ངོ་བོ་ཀུན་གནས་པ། །སློབ་དཔོན་སློབ་མ་ཀུན་ཞུགས་  
པའོ། །མིང་ཙམ་གྱིས་ནི་ལོག་འབྱུང་ཡང། །རང་རིག་བདེ་བས་རྟོགས་པས་ན། །དབང་བསྐུར་ཞེས་ནི་བཤད་པ་ཡིན། །དེ་ལ་སོགས་པ་མཐའ་ཡས་ཀྱིས། །ཆོས་ཀུན་མིང་ཅན་དེ་ཉིད་མཆོག་ཡན་ལག་ཐམས་ཅད་ལས་འདས་ཤིང། །རྟོག་དང་རྟོག་པ་མེད་ལས་གྲོལ། །གུག་  
སྐྱེད་ཚེག་དྲག་ལས་འདས་པ། །འདི་ནི་དཀྱིལ་འཁོར་མཆོག་ཅེས་བྱ། །ཆོས་དང་ཆོས་མིན་རྣམ་དཔྱོད་པ། །ཆོས་རྣམས་ཐམས་ཅད་རྟོགས་པར་སྣང། །རྣམ་དག་ནམ་མཁའ་འདྲ་བ་ཡི། །དཀྱིལ་འཁོར་འདི་ནི་བསྟན་པ་ཡིན། །འདོད་ཆགས་མི་ཆགས་འདོད་ཆགས་མཉམ། །ཆུ་ཡི་  
པདྨ་དམར་པོ་འདྲ། །རང་སེམས་འདོད་ཆགས་ཤིན་ཏུ་ཆགས། །འདི་ནི་དཀྱིལ་འཁོར་མཆོག་ཡིན་ནོ། །གཟུགས་དང་གཟུགས་མིན་དྲི་མེད་པའི། །གང་ཁམས་ཀུན་འཇུག་གྱུར་པ་ཡི། །སེམས་ནི་ཆུ་དང་སྐུལ་བྱེད་པའི། །དཀྱིལ་འཁོར་དཀྱིལ་འཁོར་ཞེས་བྱའོ། །དེ་འདྲའི་རང་རིག་  
དཀྱིལ་འཁོར་ལས། །རྟོག་ལས་རླུང་བྱུང་མེ་དང་ནི། །ཆུ་དང་ས་སྟེ་དེ་དག་ལས། །ཕྱིར་ལོག་ཕུང་སོགས་རབ་གྲུབ་པས། །དེ་འདྲའི་དཀྱིལ་འཁོར་བསྒྲིབས་པར་འགྱུར། །སྐྱེས་བུ་གང་ཞིག་བླ་མ་ཆེ། །དེ་བཞིན་ཉིད་ཤེས་བཀུར་བ་ལས། །དེ་ཡི་བྱིན་རླབས་ཡེ་ཤེས་ཆེ། །གང་གིས་རྟོགས་  
པས་སྔ་མ་ཡི། །རིམ་པས་བསྒྲུབ་ལ་ཤིན་ཏུ་དཔའ། །དེ་ཡིས་ཕུང་ཕྱིན་ལོག་རྣམས་ལ། །རིམ་གྱིས་ལོག་ནས་ཡེ་ཤེས་ཀྱི། །སྤྲོས་བྲལ་དཀྱིལ་འཁོར་འབར་བར་འགྱུར། །དེ་བས་ནན་ཏན་ཐམས་ཅད་ཀྱིས། །མཆོག་གི་དཀྱིལ་འཁོར་འདི་བསྒོམ་བྱ། །སྐད་ཅིག་ཙམ་དུ་དད་པ་ཡང། །མྱུར་  
དུ་རྡོ་རྗེ་སེམས་དཔར་འགྱུར། །དེ་ཡི་ཐེག་པ་བསམ་ཡས་ཀྱི། །ཚུལ་ཁྲིམས་སྔོམ་པ་ཀུན་ཀྱང་བསྲུངས། །དཀྱིལ་འཁོར་ཀུན་དུ་ཞུགས་པའོ། །དེ་ཕྱིར་འདི་ཡི་བསོད་ནམས་ཚོགས། །ནམ་མཁའ་སྣོད་བྱས་ཤོང་མི་འགྱུར། །ཅིའི་ཕྱིར་ཤཱཀྱ་ཐུབ་པ་ཡིས། །གྲངས་མེད་པར་དུ་ཚོགས་  
  
༄༅། །བསགས་ཀྱང། །འདི་དོན་མ་རྟོགས་ནཻ་ར་ཉྫར། །ཅི་ཡང་མ་ཡིན་ཏིང་འཛིན་གནས། །དེ་ཚེ་བདེ་གཤེགས་ཀུན་གྱས་ཀྱང། །ཐལ་བྱུང་བློ་ཅན་དེ་བཟློག་སྟེ། །ནམ་མཁའི་དབྱིངས་ལྟར་རྣམ་དག་པའི། །ཟབ་གསལ་གསལ་མེད་རབ་བསྟན་ཏེ། །ནམ་ཕྱེད་དུས་  
སུ་རྒྱལ་བ་ལྟར། །དེ་ཉིད་བསྒོམས་པས་ཐོ་རངས་སུ། །སྐད་ཅིག་གིས་ནི་ཡང་དག་རྟོགས། །བྱང་ཆུབ་སྙིང་པོར་བཞུགས་བྱས་ནས། །དཔུང་ཆེན་བདུད་རྣམས་རབ་བཅོམ་སྟེ། །སེམས་ཅན་གཟུང་བར་བྱ་བའི་ཕྱིར། །ཆོས་ཀྱི་འཁོར་ལོ་བསྐོར་བའོ། །དེ་ནས་བཟུང་སྟེ་དོན་མཆོག་འདི། །སྐལ་བར་ལྡན་པ་འགའ་  
ཞིག་ལ། །ཞལ་གནས་ཞལ་དང་སྙན་ནས་སྙན། །བརྒྱུད་དེ་ངེས་པའི་དོན་བསྟན་པའོ། །དེ་དོན་བསྒོམ་འགྱུར་རྣལ་འབྱོར་པས། །འཁོར་བ་ཉིད་ན་གནས་པའི་ཚེ། །འཁོར་བའི་ཉེས་པས་མི་གོས་སོ། །ཡེ་ཤེས་ཀྱིས་ནི་རྒྱས་བཏབ་པས། །ཉོན་མོངས་རྟག་ཏུ་འགལ་འགྱུར་ཏེ། །སྨན་ནི་ཕྱེ་མར་སྦྱར་བ་ཡིས།།  
སྦྲུལ་ནི་གསོད་པར་བྱེད་པ་བཞིན། །གྲོལ་བའི་ཐིག་ལེ་མི་ཕྱེད་འདིས། །ཚེ་འདི་ཉིད་ལ་དངོས་གྲུབ་ཐོབ། །འདི་ཡི་སྟོབས་ཀྱིས་དགོས་པ་ཀུན། །སྐད་ཅིག་གིས་ནི་འགྲུབ་པར་བྱེད། །གང་གིས་དེ་མཐོང་ཡང་དག་བལྟ། །བདག་པོ་ཆེན་པོ་རབ་མཆོད་ན། །དེ་ཡི་སྟོན་པ་ཀུན་མཐོང་སྟེ། །རྒྱལ་  
བ་མཆོག་ལ་མཆོད་པར་འགྱུར། །སྲིད་པ་གཅོད་པར་གྱུར་པ་དང། །འགྲོ་བའི་སྟོན་པ་མཆོག་ཏུ་འགྱུར། །དེ་ལ་ལྷ་ཀུན་མཆོད་བྱེད་ཅིང། །སྐད་ཅིག་སྐད་ཅིག་ཕྱག་ཀྱང་བྱེད། །ཇི་ལྟར་སྟོན་པ་རྫོགས་སངས་རྒྱས། །ཕན་བྱེད་འཇིག་རྟེན་སྐྱེས་གྱུར་པ། །སྣ་ཚོགས་ཡེ་ཤེས་རྗེས་བསྡུས་པ། །རྣལ་  
འབྱོར་ཆེན་པོ་དེ་བཞིན་འགྱུར། །གང་གིས་དམ་སྡོམ་རྣམས་བསྡུས་ཏེ། །བདེ་ཆེན་རྡོ་རྗེ་སེམས་བསྒོམས་ན། །དངོས་གྲུབ་ཆེན་པོ་དེས་ཐོབ་པའི། །རྡོ་རྗེ་སེམས་དཔས་རྒྱས་བཏབ་པོ། །མི་འགྲུབ་པ་ནི་ཅུང་ཟད་མེད། །བདེ་ཆེན་ཕྱག་རྒྱ་ཆེན་པོ་ཡིས། །སོ་སོ་རང་གི་རྗེས་ལས་གྲུབ། །དེ་བས་  
འདི་བསྒོམས་རྣལ་འབྱོར་པས། །སྤྱོད་པ་ཀུན་ལ་རོལ་པར་བྱ། །རྣལ་འབྱོར་གསུམ་པའི་དུས་ཀྱི་ཚེ། །སྣ་ཚོགས་དོན་ཆེན་ལ་གཟུད་ཕྱིར། །ལ་ལར་ཤིན་ཏུ་དཀའ་བ་སྤྱོད། །ལ་ལར་ཁབ་ནས་བྱུང་ཚུལ་བྱ། །ལ་ལར་བྱང་ཆུབ་སེམས་དཔའི་ཚུལ། །ལ་ལར་ལྷུམས་སུ་ཞུགས་པའི་ཚུལ། །  
  
།ལ་ལར་འཆི་བ་སྟོན་པའམ། །ལ་ལར་སྤྱོད་ཅིང་རོལ་པའམ། །ལ་ལར་བདུད་ལས་རྒྱལ་བ་དང། །ལ་ལར་བྱང་ཆུབ་མངོན་བྱང་ཆུབ། །ལ་ལར་ཆོས་ཀྱི་འཁོར་ལོ་བསྐོར། །ལ་ལར་སྣ་ཚོགས་འཇུག་པར་མཛད། །ལ་ལར་དུས་སུ་མཛེས་པའི་གཟུགས། །ལ་ལར་  
འདོད་གཟིར་བུད་མེད་གཟུགས། །ལ་ལར་མི་སྡུག་རྒན་མོའི་གཟུགས། །ལ་ལར་གཅེར་བུ་པད་གདོང་མ། །ལ་ལར་སྐྱེས་བུ་རྒན་པོའི་ཚུལ། །རེས་འགའ་དར་བབ་སྐྱེས་ཚུལ་དང། །ལ་ལར་ལང་ཚོ་སྐྱེས་བུའི་ཚུལ། །ལ་ལར་དགེ་སློང་ཚུལ་དུ་གནས། །ལ་ལར་དེ་བཞིན་དགེ་སློང་མ། །ལ་  
ལར་རྣལ་འབྱོར་དབང་ཕྱུག་ཆེ། །ལ་ལར་ཕུག་གནས་བསམ་གཏན་པ། །ལ་ལར་རྒྱལ་པོ་ལོངས་སྤྱོད་ཅན། །ལ་ལར་མཚོན་ཐོགས་སྐྱེས་བུའི་ཚུལ། །ལ་ལར་སྨྱོན་པ་བརྟུལ་ཞུགས་ཅན། །ལ་ལར་ཁྱི་དང་བྱ་རོག་གཟུགས། །ལ་ལར་དེ་བཞིན་གླང་ཆེན་སོགས། །ལ་ལར་ཚངས་པ་ཆེན་པོའི་  
ཚུལ༑ །ལ་ལར་སྐྱེ་དགུའི་བདག་པོའི་ཚུལ། །ལ་ལར་འདོད་པའི་དབང་ཕྱུག་ཚུལ། །ལ་ལར་འདོད་པ་བྲལ་བའི་མཆོག་ལ་ལར་ཞི་བ་ཚུལ་གནས་པ། །ལ་ལར་དྲག་པོ་ཚུལ་གནས་པ། །ལ་ལར་སྲིན་པོའི་གདོན་ལ་སོགས། །ལ་ལར་རྟག་ཏུ་ཉལ་བར་བྱེད། །ལ་ལར་ཀུན་དུ་རྒྱུག་པར་བྱེད། །  
ལ་ལར་ཀུན་དུ་ཚིག་ངན་སྨྲ། །དེ་ལ་སོགས་པ་མཐའ་ཡས་པ། །རྣལ་འབྱོར་ཆེན་པོས་སྤྲུལ་པའོ། །ཐབས་དེས་སེམས་ཅན་ཐམས་ཅད་ཀུན། །དོན་གཅིག་ལ་ནི་གཟུད་ཕྱིར་རོ། །དེ་འདྲའི་སྤྱོད་པ་ལ་གནས་པ། །སྐད་ཅིག་གིས་ནི་སྦྱོར་བ་བདུན། །རྟོགས་ནས་ཇི་སྲིད་བར་དུ་ནི། །རོ་མྱང་  
མཚན་ཉིད་བརྒྱད་ལྡན་པར། །ཡང་དག་ཡེ་ཤེས་དབང་གྱུར་ལ། །བྱ་བ་བྱེད་པའི་དབང་ཕྱུག་ཆེ། །འཁོར་བའི་མཐའ་ཡི་ཕ་རོལ་སོན། །བདེན་པ་གཉིས་མེད་རྣལ་འབྱོར་ཆེ། །ཁུར་བོར་བདག་དོན་རྗེས་སུ་རྙེད། །གླང་པོ་ཆེན་པོ་དུལ་བའོ། །ཚེར་མ་དཀྲུགས་པ་ཐམས་ཅད་མཁྱེན། །དེ་བཞིན་  
གཤེགས་པ་བཅོམ་ལྡན་འདས། །ལོངས་སྤྱོད་རྫོགས་སྐུ་ཆོས་ཀྱི་སྐུ། །སྦྲུལ་པའི་སྐུ་ཞེས་བྱ་བའོ། །སྐུ་གསུང་ཐུགས་ཀྱི་དཀྱིལ་འཁོར་མཆོག་སྤྲུལ་པ་དཔག་མེད་སྤྱི་ཡིག་གཟུགས། །བདག་པོ་རྡོ་རྗེ་འཆང་བ་སྟེ། །གྲོལ་བའི་ཐིག་ལེས་མཚོན་པའོ། །དཔལ་ལྡན་སངས་རྒྱས་ཀུན་གྱི་  
  
༄༅། །བདག་རྡོ་རྗེ་འཆང་བ་ཀུན་གྱི་གནས། །ཆོས་རྣམས་ཀུན་གྱི་ཆོས་ཉིད་དེ། །སངས་རྒྱས་ཀུན་གྱིས་བསྒྲུབ་བྱའོ། །སངས་རྒྱས་རྣམས་ཀྱིས་ཆོས་བསྟན་པ། །རིམ་པ་གཉིས་ལ་ཡང་དག་གནས། །བསྐྱེད་པ་ཡི་ནི་རིམ་ཉིད་དང། །རྫོགས་བའི་རིམ་བ་ཁོ་  
ནའོ། །བསྐྱེད་པའི་རིམ་པ་རྣམ་པ་གཉིས། །དེ་བཞིན་རྫོགས་པའི་རིམ་པའོ། །རིམ་པ་གཉིས་ཀྱི་བྱེ་བྲག་གིས། །སྔགས་ཀྱི་སྐུ་དང་ཡེ་ཤེས་སྐུ། །ཡེ་ཤེས་སྐུ་ལ་ཡེ་ཤེས་དང། །རྣམ་པར་དག་པའི་སྐུ་གཉིས་སོ། །རྣམ་པར་དག་པ་སྦྱོར་བ་བདུན། །རྫོགས་པའི་རིམ་པའི་རྫོགས་རིམ་  
སྟེ༑ །རྣམ་པ་ཀུན་གྱི་མཆོག་ལྡན་པ། །ཐམས་ཅད་མཁྱེན་པ་བླ་མེད་འགྱུར། །དོན་འདི་གནས་པའི་རྣལ་འབྱོར་ཆེ། །བསྐྱེད་པའི་རིམ་པ་ཞལ་གཅིག་དང། །ཞལ་གསུམ་ནག་པོ་ལ་སོགས་པ། །གང་དད་བ་ཡིས་ཉེས་མི་འགྱུར། །སྣ་ཚོགས་རྣམ་པར་སྣང་གྱུར་པའི། །དག་དང་མ་དག་ཆོས་  
རྣམས་ཀུན། །གསང་བའི་དོན་གྱི་དེ་ཁོ་ནའོ། །རྡོ་རྗེ་སེམས་ལས་བྱུང་ཕྱིར་རོ། །དེ་བས་དེ་ཉིད་དོན་དམ་པ། །རྣལ་འབྱོར་གང་གིས་རྟོགས་འདོད་པས། །དེ་ཤེས་བླ་མ་མཉེས་བྱས་ཏེ། །ཇི་བཞིན་དོན་ནི་ཡང་དག་བླང། །ཤེས་རབ་དྲི་མེད་མ་ལུས་སེལ་བྱེད་པས། །རྣམ་པར་བཤད་པ་བདག་  
འདྲས་མི་དཔོགས་ཀྱང། །སྐྱེས་བུ་དམ་པ་འགའ་ཞིག་གིས་བཟུང་ནས། །བཅིངས་པ་གྲོལ་འདོད་ཕྱིར་ན་བདག་གིས་ཀྱང། །དེ་ལྟར་བྱས་པ་ལས་བྱུང་དགེ་བ་དེས། །འགྲོ་སེམས་ཕྱིན་ཅི་ལོག་ལས་བཟློག་བྱས་ཏེ། །སངས་རྒྱས་ཡེ་ཤེས་དཀྱིལ་འཁོར་འཁོར་ལོ་ཡི། །ལམ་གྱིས་རྡོ་རྗེ་འཛིན་  
པའི་སར་འགྲོ་ཤོག་གྲོལ་བའི་ཐིག་ལེ་ཞེས་བྱ་བ་དཀྱིལ་འཁོར་ཆེན་པོའི་རྡོ་རྗེ་སློབ་དཔོན་སངས་རྒྱས་དཔལ་ཡེ་ཤེས་ཞབས་ཀྱི་ཞལ་སྔ་ནས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཀ་མ་ལ་གུ་ཧྱ་དང། བོད་ཀྱི་ཞུ་ཆེན་གྱི་ལོ་ཙཱ་བ་ཆེན་པོ་མངའ་བདག་ལྷ་ཡེ་ཤེས་རྒྱལ་མཚན་གྱིས་  
བསྒྱུར་ཅིང་ཞུས་ཏེ་གཏན་ལ་ཕབ་པའོ།།  
  
  
