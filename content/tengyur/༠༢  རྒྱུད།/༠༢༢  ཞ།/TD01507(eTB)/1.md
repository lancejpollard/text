  
།རྒྱ་གར་སྐད་དུ། །ཤྲཱི་ཙ་ཀྲ་སམྦྦ་ར་ཏཏ་ཨུ་པ་དེ་ཤ་བོད་སྐད་དུ། དཔལ་འཁོར་ལོ་སྡོམ་པའི་དེ་ཁོ་ན་ཉིད་ཀྱི་མན་ངག་དཔལ་འཁོར་ལོ་སྡོམ་པ་ལ་ཕྱག་འཚལ་ལོ། །དག་པའི་དེ་ཉིད་མཚོན་པ་ཡི། །ཨེ་ཝཾ་སྦྱོར་བ་ལས་སྐྱེས་པ། །མཁའ་མཉམ་དྲི་མ་རྣམ་སྤངས་པའི། །  
དབྱེར་མེད་ཆོས་ལ་ཕྱག་འཚལ་ལོ། །རྒྱུད་རྣམས་ཀུན་དུ་ཆེས་གསང་བ། །བླ་མ་རིམ་བརྒྱུད་ལས་འོངས་ནས། །ཇི་བཞིན་བདག་གིས་ངེས་རྟོགས་པ། །དེ་འདིར་རྣམ་པར་གསལ་བར་བྱ། །འཁོར་ལོ་སྡོམ་པ་པདྨའི་ཚལ། །སྤྱོད་འཚང་གསུང་གི་ཉི་ཟེར་གྱིས། །ཕྱེ་བས་ལེགས་ཐོབ་སྙིང་  
པོ་མཆོག་འགྲོ་རྣམས་ཚིམས་པར་བྱེད་པ་འདིའོ། །གང་དུ་བསྐལ་པ་གྲངས་མེད་པར། །འབད་ཀྱང་འདོད་དོན་མི་འཐོབ་པ། །དེ་འདིར་ཚེ་འདི་ཉིད་སོགས་ཀྱི། །དངོས་གྲུབ་གོ་འཕང་བླ་མེད་འགྱུར། །ལུས་གདུང་སེམས་ནི་གཡེང་བྱེད་པའི། །དཀའ་ཐུབ་ལ་སོགས་རྣམ་སྤངས་  
ཏེ༑ །འདོད་པ་ཉེ་བར་བརྟེན་པ་ཡི། །ལམ་གྱིས་བདེ་བའི་འབྲས་བུ་བསྒྲུབ། །གང་ཞིག་བརྟེན་པས་ཡུལ་ཀུན་གྱི། །བདེ་བས་ཡོངས་སུ་ཚིམས་བྱེད་ཅིང། །སྤྱོད་དང་གྲོལ་བའི་འབྲས་སྟེར་བ། །མཚན་ཉིད་ཕུན་སུམ་ཚོགས་ལྡན་པའོ། །འཇིག་རྟེན་རྟོག་པས་བརྟགས་པ་ཡི། །རིགས་  
ཀྱི་ཞེན་པ་ཀུན་སྤངས་ནས། །དབྱིབས་དང་ཁ་དོག་ལོང་ཚོ་དང། །ན་ཚོད་ལ་སོགས་རྗེས་མཐུན་ཞིང། །དམ་ཚིག་སྤྱོད་པ་སོགས་བརྟེན་པའི། །ཡོན་ཏན་རྣམས་ཀྱི་རྟེན་གྱུར་པ། །བརྟེན་པས་སྒྲུབ་པོ་དབང་ཕྱུག་གི་དངོས་གྲུབ་ཀུན་གྱི་གཞི་བྱེད་པའོ། །ལེགས་བརྟགས་ཤིན་ཏུ་  
ལེགས་རྟོགས་པ། །བརྟེན་བྱ་དེ་ལས་གཞན་དུ་ནི། །ཆགས་སོགས་འཇིག་རྟེན་དབང་གྱུར་པས། །བརྟེན་ནས་སྤྱོད་སྡུག་བསྔལ་འགྱུར། །ཆགས་ཅན་ཡེ་ཤེས་མངོན་འདོད་པས། །ཚུལ་འདི་ཉིད་ཀྱིས་བགྲོད་བྱ་ཡི། །དེ་ལས་གཞན་པའི་ལམ་གྱིས་ནི། །ནམ་ཡང་གྲུབ་ལ་  
  
།ཤིན་ཏུ་དབེན་པའི་སར་གནས་ཏེ། །འཇིག་རྟེན་གཡེང་བ་ཀུན་སྤངས་པས། །བདེ་བའི་ཡེ་ཤེས་འཕེལ་བྱེད་པའི། །རྗེས་མཐུན་ལོངས་སྤྱོད་བརྟེན་པ་དང། །རིགས་དང་ཡང་དག་སྦྱོར་བའི་སེམས། །མི་མཉམ་བདེ་བའི་རྟེན་གྱུར་པ། །དེ་འདིར་རང་གི་སྟོབས་ཀྱིས་སམ། །  
དེ་བཞིན་ཕྱག་རྒྱའི་སྟོབས་ཀྱིས་ཀྱང། །ནོར་བུའི་ནང་སོན་དབྱེར་མེད་པས། །བདེ་མཆོག་བླ་ན་མེད་གོམས་བྱ། །དེ་གོམས་པ་ཡི་སྦྱོར་བ་ཡིས། །རས་དཀར་ལ་ནི་སྣུམ་དང་ནི། །ཟས་ལ་བཅུད་ཀྱིས་ཕུག་པ་དང། །ཆབ་རོམ་ལས་ནི་ཆུ་ཉིད་དང། །ཆུ་རྣམས་ལས་ཀྱང་རྒྱ་མཚོ་དང། །ཆུ་རླབས་  
ལས་ནི་ཆུ་བཞིན་འགྱུར། །གང་ཞིག་མཆོག་ཏུ་གོམས་པའི་མཐུས། །སྣ་ཚོགས་སྣང་བ་དེར་འགྱུར་ཏེ། །ཇི་ལྟར་བུ་རམ་ལས་བྱས་གཟུགས། །སྣ་ཚོགས་མངར་བའི་རོ་བཞིན་ནོ། །གང་འདིར་ཐུན་ནམ་ཉིན་གཅིག་གམ། །ཟླ་ཕྱེད་ཟླ་གཅིག་ཁྱུད་ཀོར་དུ། །གོམས་པས་བསྐལ་མང་བྱེ་སྟོང་དུ། །  
མི་འགྱུར་པ་ཡི་ཡེ་ཤེས་ཐོབ། །འཁོར་ལོ་སྡོམ་དཔལ་གཞུང་ལུགས་ལས། །བླ་མའི་དྲན་གྱིས་ལེགས་ཐོབ་པ། །དེ་འདིར་བདག་གིས་གསལ་བྱས་པས། །དགེ་དེས་འགྲོ་ཀུན་བླ་མེད་ཤོག་དཔལ་འཁོར་ལོ་སྡོམ་པའི་དེ་ཁོ་ན་ཉིད་ཀྱི་མན་ངག་ཀུ་ས་ལི་པས་མཛད་པ་རྫོགས་སོ།། །།  
ཁ་ཆེའི་མཁས་པ་བྷ་དྲ་བོ་དཧི་དང། ལོ་ཙཱ་བ་མར་པ་ཆོས་ཀྱི་དབང་ཕྱུག་གིས་བསྒྱུར་བའོ།།  
  
  
