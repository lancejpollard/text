  
།རྒྱ་གར་སྐད་དུ། ཛམྦྷ་ལ་  
སཱ་དྷ་ནཾ། བོད་སྐད་དུ། ཛམྦྷ་ལའི་སྒྲུབ་ཐབས། ཛམྦྷ་ལ་ལ་ཕྱག་འཚལ་ལོ། །སྔར་བཞིན་དུ་སྟོང་པ་ཉིད་ཀྱི་མཐར་ཐུག་པར་བསམས་ལ་སྣ་ཚོགས་པདྨ་འདབ་མ་བརྒྱད་པའི་སྟེང་དུ་ཟླ་བ་ལ་ཡི་གེ་ཛཾ་ལས་བྱུང་བའི་བཅོམ་ལྡན་འདས་ཛམྦྷ་ལ་བསྒོམ་པར་བྱ་སྟེ། སྐུ་མདོག་གསེར་  
ལྟར་འབར་བ། གསུས་པ་འཇོལ་བ། རྒྱན་རྣམས་ཐམས་ཅད་དང་ལྡན་པ། གཡོན་པ་དང་གཡས་པའི་ཕྱག་དག་ན་ནེའུ་ལེ་དང་ས་བོན་གྱི་ཐུམ་པོ་བསྣམས་པ། རིན་ཆེན་འབྱུང་ལྡན་དབུ་རྒྱན་ལ་བཞུགས་པ། ཨུཏྤལའི་ཕྲེང་བས་བརྒྱན་པའོ། །ཤར་ལ་སོགས་པའི་འདབ་  
མ་རྣམས་ལ་ནི་ནོར་བུ་བཟང་པོ་དང་གང་བ་བཟང་པོ་དང་ནོར་སྦྱིན་དང་རྣམ་ཐོས་རྣམས་སོ། །མེ་ལ་སོགས་པའི་འདབ་མ་རྣམས་ལ་ནི་བཞད་གད་ཀྱི་ཕྲེང་བ་ཅན་དང། རྣམ་པར་བཀྲ་བའི་ཨིནྡྲ་གདུབ་ཅན་དང་ཁའི་དབང་དང་དབང་པོའི་མཆོག་རྣམས་སོ། །དེ་བཞིན་དུ་ཇི་སྐད་བཤད་  
  
༄༅། །བའི་རིམ་པས་དེ་དག་རྣམས་ཉིད་ལ་ནོར་རྒྱུན་མ་དང་ཟླ་བ་དགའ་མ་དང། སྦྱིན་མ་དང་ལེགས་པར་སྦྱིན་མ་དང། འཕགས་མ་དང་རབ་ཏུ་བཟང་མོ་དང་སྤེད་མ་དང་ལྷ་མོ་དང་དབྱངས་ཅན་མ་ཞེས་བྱ་བའི་གནོད་སྦྱིན་མ་དེ་དག་རྣམས་བསམ་པར་བྱ་བའོ། །ནོར་རྒྱུན་མ་ན་ཛམྦྷ་ལ་དང་བཅས་  
པ་ཡིན་ལ་གནོད་སྦྱིན་མ་རྣམས་ནི་ནོར་རྒྱུན་མ་བཞིན་ནོ། །གནོད་སྦྱིན་རྣམས་ནི་ཛམྦྷ་ལ་བཞིན་ནོ། །དེ་ལྟར་བསྒོམས་ལ་གསང་སྔགས་བཟླས་པར་བྱ་བའོ། །དེ་ལ་གནོད་སྦྱིན་རྣམས་ཀྱི་སྔགས་ནི་ཨོཾ་མ་ཎི་བྷ་དྲཱ་ཡ་སཱ་ཧཱ། ཨོཾ་ཛམྦྷ་ལ་ཛ་ལེནྡྲཱ་ཡ་སཱ་ཧཱ། ཨོཾ་པཱུ་རྞ་བྷ་དྲཱ་ཡ་སཱ་ཧཱ། ཨོཾ་དྷ་ན་དཱ་ཡ་  
སཱ་ཧཱ། ཨོཾ་བཻ་ཤྲཱ་མ་ཎཱ་ཡ་སཱ་ཧཱ། ཨོཾ་ཀི་ལི་མཱ་ལི་ནེ་སཱ་ཧཱ། ཨོཾ་པི་ཙི་ཀུཎྜ་ལི་ནེ་སཱ་ཧཱ། ཨོཾ་མུ་ཁེནྡྲཱ་ཡ་སཱ་ཧཱ། ཨོཾ་བ་རེནྡྲཱ་ཡ་སཱ་ཧཱ། དེ་ནས་གནོད་སྦྱིན་མོ་རྣམས་ཀྱི་སྔགས་ནི། ཨོཾ་བ་སུ་དྷཱ་རི་ཎི་སཱ་ཧཱ། ཨོཾ་ཙནྡྲ་ཀཱཾ་ཏྱཻ་སཱ་ཧཱ། ཨོཾ་དཏྟ་ཡཻ་སཱ་ཧཱ། ཨོཾ་སུ་དཏྟ་ཡཻ་སཱ་ཧཱ། ཨོཾ་ཨཱ་རྱ་ཡཻ་སཱ་ཧཱ་  
ཨོཾ་སུ་བྷ་དྲ་ཡཻ་སཱ་ཧཱ། ཨོཾ་གུ་པྟ་ཡཻ་སཱ་ཧཱ། ཨོཾ་དེ་བི་ཡཻ་སཱ་ཧཱ། ཨོཾ་ས་ར་སཱ་ཏྱཻ་སཱ་ཧཱ། དེ་ལྟར་ཐུན་ཚད་གསུམ་དུ་བསྒོམ་ཞིང་བཟླས་པ་བྱ་སྟེ། ཆུ་ཁྱོར་བ་བརྒྱ་རྩ་བརྒྱད་ལེགས་པར་ཕུལ་པས་ཁམས་གསུམ་གྱི་རྒྱལ་སྲིད་གནང་བར་འགྱུར་རོ། །ནང་པར་སྔ་མོ་བྱ་རོག་མི་གྲག་པའི་  
དུས་སུ་ཆུའི་ནང་དུ་བཟླས་པས་ན་ཟད་པ་མེད་པའི་ནོར་རྣམས་ཕུན་སུམ་ཚོགས་པར་འགྱུར་རོ། །དེ་ནས་གསེར་ལ་སོགས་པའི་གཞོང་པར་ནོར་རྒྱུན་མ་གནོད་སྦྱིན་མོ་རྣམས་དང་བཅས་པ་དང། གཞོང་པ་གཉིས་པར་བཅོམ་ལྡན་འདས་ཛམྦྷ་ལ་དང་གནོད་སྦྱིན་རྣམས་ཀྱིས་ལེགས་པར་བསྐོར་བ་  
ཡོངས་སུ་བྲིས་ལ་ཁ་སྦྱོར་དུ་བྱས་ལ་མཉེས་པར་བྱ་སྟེ། དངོས་གྲུབ་ཆེན་པོ་བརྒྱད་ཀྱང་སྟེར་བར་འགྱུར་རོ་ཞེས་བྱ་བ་ནི་ཛམྦྷ་ལའི་སྒྲུབ་ཐབས་སོ།། །།ཨ་བྷ་ཡ་ལས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།།  
  
  
