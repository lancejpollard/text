  
།རྒྱ་གར་སྐད་དུ། སཾ་ཀྵིཔྟ་ཛམྦྷ་ལ་སཱ་དྷ་ནཾ། བོད་སྐད་དུ། མདོར་བསྡུས་པའི་ཛམྦྷ་ལའི་སྒྲུབ་ཐབས། སྔར་བཤད་པའི་ཆོ་གའི་རིམ་པས་སྙིང་གའི་སྣ་ཚོགས་པདྨ་དང་ཟླ་བ་ལ་གནས་པའི་ཡི་གེ་ཛཾ་སེར་པོ་ལས་གྱུར་པར་སྤྲོས་པའི་འོད་ཟེར་གྱིས་སངས་  
རྒྱས་ལ་སོགས་པ་རྣམས་ལེགས་པར་མཆོད་ཅིང་སྡིག་པ་བཤགས་པ་ལ་སོགས་པ་བྱས་ཏེ། དུས་ཕྱིས་སྟོང་པ་ཉིད་མངོན་དུ་བྱས་ལ། གནས་དེ་ཉིད་དུ་སྣ་ཚོགས་པདྨ་དང་ཟླ་བ་ལ་ཛཾ་ལས་བྱུང་བའི་ཤིང་ཐོག་ས་བོན་གྱི་ཐུམ་པོ་སྟེ་ས་བོན་གྱི་སྙིང་པོ་དང་ལྡན་པའོ། །དེ་དག་གི་འོད་ཟེར་གྱིས་སེམས་  
ཅན་གྱི་དོན་རྣམ་པ་དུ་མ་རྣམས་བྱས་ནས། དེ་དག་ཡོངས་སུ་གྱུར་པ་ལས་ཛམྦྷ་ལ་འཚེར་བའི་གསེར་གྱི་མདོག་ལྟ་བུ་སྟེ། སངས་རྒྱས་ལྔའི་རིན་པོ་ཆེའི་དབུ་རྒྱན་ཅན། །ཞལ་གཅིག་ཕྱག་གཉིས་པ། ལྷ་རྫས་ཀྱི་གོས་དང་རྒྱན་དང་ལྡན་པ། ཕྱག་གཡས་པས་ས་བོན་གྱི་རྡོག་མ་བསྣམས་ཤིང་  
གཡོན་པས་ནི་ཁ་ནས་རིན་པོ་ཆེ་སྣ་ཚོགས་སྐྱུག་པའི་ནེའུ་ལེའོ། །ཨུཏྤལ་སྔོན་པོའི་ཕྲེང་བ་དང་ལྡན་པ། རིན་པོ་ཆེའི་སྙེ་མ་གྲུངས་པ་མཛེས་པ་ཕྱོགས་གཉིས་ཀ་ན་ལེགས་པར་གནས་པ་ལས་ནི་ཕྱོགས་གཉིས་ཀར་ཆར་འབབ་པར་གྱུར་པ། རིན་པོ་ཆེའི་སྙེ་མ་མཛེས་པ་དང་བུམ་པ་དུ་མ་འོད་ཟེར་  
ཀུན་ནས་འབར་བས་དཀྲིགས་པ་ཞབས་ཀྱི་འོག་ན་གནས་པར་གྱུར་པར་བདག་ཉིད་ལ་སོ་སོར་རྣམ་པར་བསམ་པར་བྱ་བའོ། །ཨོཾ་ཛམྦྷ་ལ་ཛ་ལེནྡྲ་ཡེ་སཱ་ཧཱ། བྱ་བའི་སྔགས་འདི་བཟླས་པར་བྱ་བ་ཡིན་ནོ། །ལག་པ་གཉིས་ཀྱི་ཁུ་ཚུར་བཅིངས་ལ་གུང་མོ་ཚིགས་གསུམ་པ་བཀུག་པར་གྱུར་  
པའི་ཕྱག་རྒྱས་སྙིད་ག་དང། མགུལ་བ་དང། སྨིན་མཚམས་དང། སྤྱི་བོ་རྣམས་སུ་གཏུག་པར་བྱ་བའོ། །ནང་པར་སྔ་མོར་དེ་ལྟར་སྐད་ཅིག་གིས་བསྒོམས་ལ་སྙིམ་པའི་ཚད་ཀྱིས་ཆུ་ལན་བརྒྱ་རྩ་བརྒྱད་དབུལ་བར་བྱ་བའོ། །ཨོཾ་ཛམྦྷ་ལ་ཛ་ལེནྡྲཱ་ཡ་དྷ་ནཾ་མེ་དེ་ཧི་སཱ་ཧཱ། མདོར་བསྡུས་  
  
། །།དཱ་ལས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།།  
  
  
