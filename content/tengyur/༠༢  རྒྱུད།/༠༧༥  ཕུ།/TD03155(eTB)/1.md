  
།རྒྱ་གར་སྐད་དུ། སིཾ་ཧ་ནཱ་ད་སཱ་དྷ་ནཾ། བོད་སྐད་དུ། སེང་གེ་སྒྲའི་སྒྲུབ་ཐབས། སེང་གེ་སྒྲ་ལ་ཕྱག་འཚལ་ལོ། །དང་པོར་གདོང་བཀྲུ་བ་ལ་  
སོགས་པ་བྱས་ནས་བདེ་བའི་སྟན་ལ་གནས་ཏེ། རྣལ་འབྱོར་པས་རང་གི་སྙིང་གར་ཉི་མའི་དཀྱིལ་འཁོར་ལ་ཡི་གེ་ཨ་བལྟས་པས་མདུན་དུ་བླ་མ་དང་སངས་རྒྱས་ལ་སོགས་པ་སྤྱན་དྲངས་ལ་སྡིག་པ་བཤགས་པ་ལ་སོགས་རྣམས་བྱའོ། །དེ་ནས་སྟོང་པ་ཉིད་མངོན་དུ་བྱས་  
ཤིང་བྱིན་གྱིས་ཀྱང་བརླབས་ལ། སྨོན་ལམ་རྗེས་སུ་དྲན་པར་བྱ་སྟེ། དེ་ལས་ཨཱའི་རྣམ་པ་ཡོངས་སུ་གྱུར་པ་ལས་ཡི་གེ་ཧཱུཾ་ངོ། །དེ་ཡོངས་སུ་གྱུར་པ་ལས་ཟླ་བའོ། །དེའི་སྟེང་དུ་ཡི་གེ་ཨོཾ་ཡོངས་སུ་གྱུར་པ་ལས་པདྨ་དམར་པོ། དེའི་སྟེང་དུ་ཡི་གེ་ཨཱ་ཡོངས་སུ་གྱུར་པ་  
ལས་སེང་གེ་དཀར་པོའོ། །དེའི་སྟེང་དུ་ཡི་གེ་ཧྲཱི་ལས་བྱུང་བའི་རྗེ་བཙུན་སེང་གེ་སྒྲ་སྟེ། དཀར་པོ་ཕྱག་གཉིས་པ་རལ་པ་དང་དབུ་རྒྱན་དང་ལྡན་པ་སྤྱན་གསུམ་པ་དཀའ་ཐུབ་ཀྱི་ཆ་ལུགས་འཛིན་པ་རྒྱལ་པོ་ཆེན་པོ་རོལ་པའི་སྟབས་སུ་བཞུགས་པ་ཕྱག་གཡོན་པ་ན་གནས་པའི་པདྨའི་  
  
༄༅། །སྟེང་ན་རལ་གྲི་འབར་བ་གྱེན་དུ་ལངས་པའོ། །གཡས་ན་རྩེ་གསུམ་དཀར་པོ་ལ་སྦྲུལ་དཀར་པོ་གདེངས་ཀ་ཅན་གྱིས་དཀྲིས་པའོ། །གཡོན་པ་མེ་ཏོག་དྲི་ཞིམ་པོ་སྣ་ཚོགས་ཀྱིས་ཡོངས་སུ་བཀང་བའི་ཐོད་པ་དཀར་པོ། དབུ་རྒྱན་ལ་ནི་མི་བསྐྱོད་པ་བཞུགས་  
པ་དེ་བཞིན་གཤེགས་པ་ལྔ་སྤྲོ་བར་མཛད་པ། སྤྲུལ་པ་ཆེན་པོའི་སྐུར་གྱུར་པ་བསྒོམ་པར་བྱའོ། །བཟླས་པའི་སྔགས་ནི་ཨོཾ་ཨཱ་ཧྲཱི་སིཾ་ཧ་ནཱ་ད་ཧཱུཾ་ཕཊ། འདི་ནི་སེང་གེ་སྒྲའི་སྒྲུབ་ཐབས་སོ། །དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།།  
  
  
