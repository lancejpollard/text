  
།རྒྱ་གར་སྐད་དུ། ཧཱ་ལ་ཧཱ་ལ་སཱ་དྷ་ནཾ། བོད་སྐད་དུ། སྙིང་རྗེ་ཁྲོས་པའི་སྒྲུབ་ཐབས། སྙིང་རྗེ་ཁྲོས་པ་ལ་ཕྱག་འཚལ་ལོ། །སྔར་བཞིན་དུ་སྟོང་པ་ཉིད་ཀྱི་བར་དུ་བསྒོམས་ལ། ས་བོན་  
གྱི་ཡི་གེ་ཧྲཱི་ཡོངས་སུ་རྫོགས་པ་ལས་སྙིང་རྗེ་ཁྲོས་པའི་ཐུགས་རྗེ་ཆེན་པོ་ཞལ་གསུམ་པ་ཉིད་ཡང་སྤྱན་གསུམ་པ་རལ་པ་དང་དབུ་རྒྱན་དང་ལྡན་པ་སྟེ། དང་པོའི་ཞལ་དཀར་པ་གཡས་པ་སྔོ་བ་གཡོན་པ་དམར་བ་ཟླ་བ་ཕྱེད་པ་དང་ལྡན་པའི་དབུ་ལ་ཐོད་པས་ཐོད་བྱས་པ་རལ་པའི་  
མཐའ་ན་རི་དགས་ཀྱི་པགས་པ་རྒྱན་ཐམས་ཅད་ཀྱིས་ལེགས་པར་བརྒྱན་པ་ཤིན་ཏུ་དཀར་བ་གངས་ཀྱི་རི་བོ་དང་མཚུངས་པར་སྣང་བ་སྒེག་པའི་ཉམས་དང་ལྡན་པས་ཤིན་ཏུ་མཛེས་པའོ། །ཞལ་འཛུམ་པ་དང་ལྡན་ཞིང་ཕྱག་དྲུག་པ་སྟག་གི་པགས་པའི་ཤམ་ཐབས་མནབས་པ་སྟེ་  
ཕྱག་གཡས་པ་ནི་མཆོག་སྦྱིན་པའོ། །གཉིས་པ་ནི་ཕྲེང་བའོ། །གསུམ་པ་ནི་མདའ་གར་ཐབས་སུ་བསྣམས་པའོ། །གཡོན་པ་མི་བསྐྱོད་པ་དང་ལྡན་པའོ། །དེ་བཞིན་དུ་གཉིས་པས་ནི་པདྨ་དཀར་པོའོ། །གསུམ་པས་ནི་གཞུ་ཉིད་དོ། །པུས་མོ་གཡོན་པ་ནས་མདོག་དཀར་པའི་ལྷ་  
མོས་བརྟེན་པ་སྟེ། གཡོན་པས་པདྨ་འཛིན་པ་ཕྱག་གཡས་པས་བཅོམ་ལྡན་འདས་ལ་ཆེད་དུ་འཁྱུད་པར་མཛད་པའོ། །རལ་པའི་ཚོགས་ལ་མེ་ཏོག་གིས་མཛེས་པར་གྱུར་པའོ། །གཡས་ཀྱི་ཟུར་ན་སྤྲུལ་གྱིས་དཀྲིས་པའི་མདུང་རྩེ་གསུམ་པའོ། །གཡོན་གྱི་ཟུར་ན་པདྨ་ལ་  
གནས་པའི་ཐོད་པ་མེ་ཏོག་དྲི་ཞིམ་པ་སྣ་ཚོགས་ཀྱིས་ལེགས་པར་བཀང་བའོ། །པདྨ་དམར་པོ་དང་ཟླ་བ་ལ་གཡོན་བསླང་བའི་ཕྱེད་ཀྲུང་གིས་བསྐྱོད་པར་གནས་པའི་བཅོམ་ལྡན་འདས་བསྒོམ་པར་བྱ་བའོ། །དེ་ནས་གསང་སྔགས་བཟླས་པར་བྱ་སྟེ། ཨོཾ་བཛྲ་དྷརྨ་ཧྲཱི་ཧཱ་ལ་ཧཱ་  
ལ་འཇིག་རྟེན་དབང་ཕྱུག་གི་སྒྲུབ་ཐབས་རྫོགས་སོ།། །།  
  
