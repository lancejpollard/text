  
།རྒྱ་གར་སྐད་དུ། ཥ་ཊ་  
ཀྵ་ར་སཱ་དྷ་ན། བོད་སྐད་དུ། ཡི་གེ་དྲུག་པའི་སྒྲུབ་ཐབས། དང་པོར་རེ་ཞིག་སྔགས་པས་བདེ་བའི་སྟན་ལ་ཉེ་བར་གནས་ཏེ། གདོང་བའི་གཙང་སྦྲ་ལ་སོགས་པ་བྱས་ལ། རང་ཉིད་ཀྱི་སྙིང་གའི་ཟླ་བ་ལ་གནས་པའི་ཡི་གེ་ཧྲཱི་དཀར་པོ་ལས་རྣམ་པར་འཕྲོས་པའི་འོད་ཟེར་གྱིས། བླ་མ་དང་སངས་  
རྒྱས་དང་བྱང་ཆུབ་སེམས་དཔའ་རྣམས་མདུན་དུ་བལྟས་པས། ལེགས་པར་མཆོད་ཅིང་གསུམ་ལ་སྐྱབས་སུ་འགྲོ་བ་ལ་སོགས་པ་རྣམས་བྱ་སྟེ། དཀོན་མཆོག་གསུམ་ལ་བདག་ཕྱག་མཆི། །ཞེས་བྱ་བ་ལ་སོགས་པས་སོ། །ཇི་སྲིད་དུ་སེམས་ཅན་དུ་བསྡུ་བར་བྱ་བས་བསྡུས་པར་  
གྱུར་པ། སྒོ་ང་ལས་སྐྱེས་པ་དང། མངལ་ལས་སྐྱེས་པ་དང། དྲོད་གཤེར་ལས་སྐྱེས་པ་དང། རྫུས་ཏེ་སྐྱེས་པ་དང། གཟུགས་ཅན་དང། གཟུགས་ཅན་མ་ཡིན་པ་དང། འདུ་ཤེས་ཡོད་པ་དང། འདུ་ཤེས་མེད་པ་དང། འདུ་ཤེས་ཡོད་པ་ཡང་མ་ཡིན་འདུ་ཤེས་མེད་པ་ཡང་  
མ་ཡིན་པ་སྟེ། ཇི་སྲིད་དུ་གང་འགའ་ཞིག་སེམས་ཅན་གྱི་ཁམས་སུ་གདགས་པར་བྱ་བས་བཏགས་པར་གྱུར་པ་རྣམས། ཐམས་ཅད་ཀྱང་བདག་གིས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ལེགས་པར་དགོད་པར་བྱ་བའོ། །དེ་ནས་ཨོཾ་རང་བཞིན་གྱིས་རྣམ་པར་  
དག་པས་ཆོས་ཐམས་ཅད་རང་བཞིན་གྱིས་རྣམ་པར་དག་པ་ནི་བདག་ཡིན་ནོ་ཞེས་བྱ་བ་ལན་གསུམ་བརྗོད་པར་བྱ་བའོ། །དེའི་རྗེས་སུ་སྟོང་པ་ཉིད་ཡུད་ཙམ་ཅིག་དམིགས་པར་བྱའོ། །དེའི་རྗེས་ཐོགས་ལ་སྙིང་གར་པདྨ་དཀར་པོའི་སྟེང་དུ་ཟླ་བའི་དཀྱིལ་འཁོར་རོ། །དེའི་སྟེང་དུ་ཧྲཱིདྐར་  
  
༄༅། །པོའི་རྣམ་པའོ། །དེ་ལ་འོད་ཟེར་འབུམ་ཕྲག་དུ་མ་ཀུན་ནས་འཕྲོས་པར་བསྒོམས་ལ། དེས་སེམས་ཅན་རྣམས་ཀྱི་ཡང་ཐོག་མ་མེད་པའི་དུས་ནས་བསགས་པའི་འདོད་ཆགས་ལ་སོགས་པའི་ཉོན་མོངས་པའི་ཚོགས་རྣམས་ལྷག་མ་མ་ལུས་པར་རྣམ་པར་སྦྱངས་ཏེ། སླར་  
ཡང་དེ་ཉིད་ལ་གཞུག་པར་བྱའོ། །དེ་ཡོངས་སུ་གྱུར་པ་ལས་བདག་ཉིད་འཇིག་རྟེན་དབང་ཕྱུག་གི་གཟུགས་སུ་བསྒོམ་པར་བྱ་སྟེ་རྒྱན་ཐམས་ཅད་ཀྱིས་བརྒྱན་པ་སྐུ་མདོག་དཀར་པོ་ཕྱག་བཞིའི་གཡོན་པས་པདྨ་འཛིན་པ། གཡས་པ་ཕྲེང་བ་འཛིན་པ་ཕྱག་གཞན་དག་གཉིས་ཀྱིས་ཐུགས་ཀར་ཐལ་མོ་  
ཁ་སྦྱར་ནས་གནས་པའོ། །ཕྱག་དང་སྐུ་མདོག་དེ་ལྟ་བུ་དང་ལྡན་པ་དག་གིས་ནོར་བུ་འཛིན་པ། གཡས་ཕྱོགས་ན་པདྨ་གཞན་གྱི་སྟེང་ན་གནས་པའོ། །གཡོན་ཕྱོགས་ན་དེ་ཁོ་ན་བཞིན་དུ་ཡི་གེ་དྲུག་གི་རིག་མ་ཆེན་མོ་པདྨ་གཞན་ལ་གནས་པའོ། །དེའི་རྗེས་ལ། ཨོཾ་རྡོ་རྗེ་སེམས་དཔའ་བདེ་བ་ཆེན་པོ་  
ཛཿ་ཧཱུཾ་བཾ་ཧོཿ། །དཔའ་བོ་ཁྱོད་ཨ་ལ་ལ་ལ་ལ་ཧོཿ་ཨཿ་ཨཿ་ཨཿ་ཨཿ་ཞེས་བྱ་བ་ནི་བྱིན་གྱིས་རློབ་པར་བྱེད་པའི་སྔགས་ཀྱི་རྒྱལ་པོ་བརྗོད་པར་བྱའོ། །དེ་ལྟར་བསྒོམས་ལ་དེ་ནས་སངས་རྒྱས་ཐམས་ཅད་ཀྱི་སྙིང་པོར་གྱུར་པ་ཡིད་བཞིན་གྱི་ནོར་བུར་བརྟགས་པར་བྱ་བའི་གསང་སྔགས་ཀྱི་རྒྱལ་པོ་འདི་བདག་  
ཉིད་འཇིག་རྟེན་དབང་ཕྱུག་གི་སྙིང་གའི་ཟླ་བའི་དཀྱིལ་འཁོར་ལ་ཁ་དོག་དཀར་པོ་ཕྲེང་བའི་རྣམ་པར་ཁ་ནས་ཕྱིར་བྱུང་ནས་ལྟེ་ཁུང་དུ་ལེགས་པར་འཇུག་པ་འཁོར་ལོ་ལྟར་འཁོར་བའི་ཚུལ་དུ་མཚན་མ་མེད་པའི་རྣལ་འབྱོར་གྱིས་བལྟ་བར་བྱའོ། །དེ་ལྟར་བཟླས་པ་བྱས་ནས། གཡོ་བ་དང་གཞུག་པ་ལ་  
སོགས་པ་འཐོབ་སྟེ། དད་པ་དང་སྙིང་རྗེ་དང་ལྡན་ཞིང་བླ་མ་ལ་གུས་པའི་རྣལ་འབྱོར་པ་ནི་དུས་རིང་པོ་མི་ཐོགས་པན་འགྲུབ་པར་འགྱུར་རོ། །ཨོཾ་མ་ཎི་པད་མེ་ཧཱུཾ། བཟླས་པའི་སྔགས་སོ། །དེ་ནས་ལངས་པའི་དུས་ན་ནི་སྔགས་ཀྱི་རྒྱལ་པོ་འདི་བརྗོད་ནས་ལངས་པར་བྱ་སྟེ། ཨོཾ་བཛྲ་སཏ་  
ས་མ་ཡ། མ་ནུ་པཱ་ལ་ཡ། བཛྲ་སཏ་ཏྭེ་ནོ་པ་ཏིཥྛ། དྲྀ་དཧོ་མེ་བྷ་བ་སུ་ཏོཥྱོ་མེ་བྷ་བ། སུ་པོཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སརྦ་སིདྡྷི་མམེ་པྲ་ཡཙྪ་སརྦ་ཀརྨ་སུ་ཙ་མེ་ཙིཏྟཾ་ཤྲི་ཡཾ་ཀུ་རུ་ཧཱུཾ་ཧ་ཧ་ཧ་ཧ་ཧོཿ། བྷ་ག་བའན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲཱི་བྷ་བ་མ་ཧཱ་ས་མ་ཡ་ས་ཏྭ་ཨཱ་དེ་སྐད་བརྗོད་  
  
།འཕགས་པ་ཡི་གེ་དྲུག་པ་རིག་པ་ཆེན་མོའི་སྒྲུབ་ཐབས་རྫོགས་སོ།། །།དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།།  
  
  
