  
།རྒྱ་གར་སྐད་དུ། ཤྲཱི་བཛྲ་ཡོ་གི་ནཱི་མ་ཧཱ་ནཱ་གོ་བྱ་ཧོ་མ་བི་དཧི་ནཱ་མ། བོད་སྐད་དུ། དཔལ་  
རྡོ་རྗེ་རྣལ་འབྱོར་མའི་བཞེད་ཀྱི་སྦས་པའི་སྦྱིན་སྲེག་གི་ཆོ་ག་ཞེས་བྱ་བ། དཔལ་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །དང་པོར་རེ་ཞིག་དཔལ་རྡོ་རྗེ་རྣལ་འབྱོར་མའི་བཞེད་ཀྱིས་འཇིག་རྟེན་དང་འཇིག་རྟེན་ལས་འདས་པའི་ལས་ཀྱི་ཚོགས་ཀྱི་དངོས་གྲུབ་བསྒྲུབ་པར་བྱ་བའི་  
དོན་དུ་སྦྱིན་སྲེག་གི་བྱ་བ་བྱེད་པར་འདོད་པའི་སྔགས་པས་གྲུ་གསུམ་གྱི་རྣམ་པའི་ཐབ་ཁུང་བྱས་ཏེ། རྒྱར་ཅི་ཙམ་ཡོད་པའི་ཕྱེད་ཟབས་སུ་བརྐོས་ཏེ། ཁ་ཁྱེར་དང་བཅས་པ། པདྨ་དམར་པོ་ལ་སོགས་པའི་མདོག་ཅན་ཚད་མཉམ་ཞིང་མཛེས་པར་བྱས་པ། ཁ་ནུབ་ལ་  
སོགས་པར་བལྟས་པའི་རིམ་པས་ཡང་དག་པར་འདུག་སྟེ། མཆོད་པ་རྣམ་པ་ལྔས་ཡང་དག་པར་མཆོད་ནས། ཐབ་ཁུང་དུ་བུད་ཤིང་གཞུག་པར་བྱའོ། །རཾ་གྱི་ས་བོན་ལས་སྐྱེས་པའི་མེ་ལྷ་དམར་པོ་བསྒོམས་ཏེ། རིལ་བ་སྤྱི་བླུགས་དང་མི་འཇིགས་པ་སྦྱིན་པ་དང། དབྱུག་པ་  
  
༄༅། །དང་ཕྲེང་བ་རྣམས་བསྣམས་པའོ། །དེ་ནས་ཡེ་ཤེས་སེམས་དཔའ་གཞུག་པ་ལ་སོགས་པ་བྱས་ནས་ཡང་དག་པར་མཆོད་དེ། ལྕེའི་རྩེ་མོ་ལ་རཾ་བསྒོམས་ཏེ། དེ་ནས་བདུད་རྩི་ལྔ་ལ་སོགས་པའི་རྫས་དང། འཇིག་རྟེན་པའི་རྫས་ཀྱིས་ཀྱང། ཨོཾ་ཨགྣ་ཡེ་  
སཱ་ཧཱ། ཞེས་པའི་སྔགས་ཀྱིས་བསྲེགས་ལ། སྔགས་དེ་ཉིད་ཀྱིས་དགང་བླུགས་ཀྱང་བསྲེག་པར་བྱའོ། །དེ་ནས་དེ་བཞིན་ཉིད་ཀྱི་ཡེ་ཤེས་ཀྱི་བདག་ཉིད་ཀྱི་མེའི་དབུས་སུ་དཀྱིལ་འཁོར་གྱི་འཁོར་ལོ་ལྷག་པར་མོས་ཏེ། མཆོད་པ་ལ་སོགས་པ་བྱས་ལ། བདུད་རྩི་ལྔ་ལ་  
སོགས་པའི་རྫས་གཙོ་མོ་དང་འཁོར་རྣམས་སོ་སོའི་སྔགས་ཀྱིས་སྦྱིན་སྲེག་བྱའོ། །ཞི་ལ་མར་ལ་སོགས་པའི་རྫས། །རྒྱས་ལ་མངར་བ་ཉིད་ཀྱང་ངོ། །དབང་ལ་མངར་དང་ཚྭ་ཡིས་བྱ། །ཚ་བ་ལ་སོགས་མངོན་སྤྱོད་ལའོ། །ཞི་ལ་དཀར་པོའི་གཟུགས་སུ་སྟེ། །རྒྱས་  
པ་སེར་པོ་རྣམ་པར་བསྒོམ། །དབང་ལ་དམར་པོར་བརྗོད་པ་སྟེ། །མངོན་སྤྱོད་ནག་པོར་རབ་ཏུ་གྲགས། །དངོས་གྲུབ་བསྒྲུབ་པའི་དུས་སུ་ནི། །མདོག་ནི་དམར་པོར་བསྒོམ་པར་བྱ། །དེ་ལྟར་བྱས་ན་མངོན་སྤྱོད་ཀྱི་འཁོར་ལོ་རང་གི་ལུས་ལ་བཅུག་ལ། གཏོར་མ་བྱིན་ཏེ་  
ཚོགས་ཀྱི་འཁོར་ལོའི་རིམ་པས་འཇིག་རྟེན་ལས་འདས་པའི་མཆོད་པ་བྱས་ལ། རང་འདོད་པའི་དངོས་གྲུབ་བླང་བར་བྱའོ། །སྦྱིན་སྲེག་འདི་ནི་མི་བསྟན་ཅིང། །རབ་ཏུ་འབད་པས་སྦྱར་བྱས་ནས། །དེ་ལ་དངོས་གྲུབ་དག་ཏུ་འགྱུར། །གཞན་དུ་དངོས་གྲུབ་སྐལ་བ་  
མེད༑ །ཕྱག་རྒྱ་ཆེན་སོགས་འདོད་པ་ཡིས། །ཡིད་བཞིན་ནོར་བུ་ལྟ་བུའི་སྔགས། །ཡང་དག་དད་པས་སྦྱར་བྱས་ཤིང། །དད་པའི་ས་ནི་བརྟན་པར་བྱ། །དཔལ་རྡོ་རྗེ་རྣལ་འབྱོར་མའི་བཞེད་ཀྱིས་པས་པའི་སྦྱིན་སྲེག་གི་ཆོ་ག་སློབ་དཔོན་ཀོང་ཀ་སྦྱིན་གྱིས་མཛད་པ་རྫོགས་སོ།། །།  
པཎྜི་ཏ་དྷ་པ་ལ་ཧའུ་དང། ལོ་ཙཱ་བ་རི་རིན་ཆེན་གྲགས་པས་བསྒྱུར་བའོ།།  
  
  
