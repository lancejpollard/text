  
།རྒྱ་གར་སྐད་དུ། ཛྙཱ་ན་ཨཱ་བེ་ཤ་བི་དཧིཿ། བོད་སྐད་དུ། ཡེ་ཤེས་དབབ་པའི་ཆོ་ག་རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །ལྷན་ཅིག་སྐྱེས་པ་བདག་ཉིད་མཆོག་རྡོ་རྗེ་ཕག་མོ་དཔལ་བཏུད་ནས། །དེ་ཚེ་ཡིད་ཆེས་བྱེད་པ་ཡི། །  
ཡེ་ཤེས་དབབ་པའི་ཆོ་ག་བཤད། །དྲི་དང་མེ་ཏོག་བརྒྱན་པ་ཡི། །དབེན་པའི་ཕྱོགས་སུ་བཞུགས་ནས་སུ། །གནས་བདག་རྣལ་འབྱོར་བསྲུང་དོན་དུ། །ཧཱུཾ་ཕཊ་བརྗོད་པར་བྱ་བ་ཡིན། །དེ་ནས་སྔགས་པ་མཉམ་གཞག་ནས། །བདེ་བའི་སྟན་ལ་འདུག་ནས་ནི། །ལྷ་མོའི་སྔགས་ཀྱི་  
ཆོ་ག་བཞིན། །གོ་ཆ་ཡན་ལག་ལ་དགོད་བྱ། །རྩེ་མོ་བརྒྱད་པ་དབབ་བྱ་སྟེ། །མདུན་དུ་དཀྱིལ་འཁོར་དམར་པོ་ནི། །མེ་ཏོག་དམར་པོ་དང་ལྡན་པས། །དག་པའི་གསང་སྔགས་བརྗོད་པར་བྱ། །དེ་ནས་གླང་པོ་ཆེ་ཡི་རྒྱབ། །འཁར་བའི་སྣོད་མཉམ་པའི་ངོས་ལ། །ལྷ་མོའི་  
སྔགས་མཆོག་དམ་པ་ཡི། །ལག་པ་གཡོན་པས་བྲི་བར་བྱ། །དེ་ལ་ཁར་ལ་སོགས་སྔགས། །ལྷ་མོ་རྣམས་ཕྱོགས་མན་ངག་བཞིན། །དབུས་སུ་རྡོ་རྗེ་རྣལ་འབྱོར་མ། །ཐོད་པའི་ནང་དུ་ལེགས་པར་བྲི། །སྔགས་ཀྱི་ཕྱི་རོལ་གཡུང་དྲུང་ངམ། །སྣ་ཚོགས་རྡོ་རྗེས་བསྐོར་  
བར་བྱ། །རྡོ་རྗེ་འཛིན་པའི་སྟེང་དུ་ནི། །སྔར་བཤད་སྣོད་ནི་གསལ་བར་བཞག་མཆོད་ཡོན་སོགས་ཕུལ་བློ་བཟང་གིས། །ཛཿ་ཧཱུཾ་བཾ་ཧོབྲྗོད་པས་འདིར། །ལྷ་མོའི་འཁོར་ལོ་བཀུག་ནས་སུ། །བཅུག་སྟེ་བཅིང་ཞིང་དགེ་བར་བྱ། །དེ་ནས་བདུད་རྩི་དང་སྒྲོན་མ། །འདོད་པའི་  
ཡོན་ཏན་དང་བཅས་པའི། །མཆོད་པ་ལྔ་ཡིས་རྣམ་ཀུན་ཏུ། །ལྷ་མོ་འཁོར་ལོ་མཆོད་པར་བྱ། །ཉིན་རེའམ་ཐུན་མཚམས་སོ་སོ་ལ། །ཇི་སྐད་བཤད་པའི་མཆོད་པ་བྱ། །དེ་ལྟར་མ་ལྕོགས་ཀྱང་མར་ངོའི། །ཚེས་བཅུ་འཁོར་ལོ་རྟག་ཏུ་མཆོད། །ལེགས་པར་བྲིས་པའི་གསང་  
སྔགས་ནི། །མཉམ་གཞག་རྡོ་རྗེ་ཚིག་གིས་བཟླས། །གཞོན་ནུ་མའམ་རྣལ་འབྱོར་མ། །ཆོ་ག་བཟང་པོས་བསྟོད་པར་བྱ། །འདི་ནི་ཕྱི་རོལ་དག་གསང་བའི་མཆོད་པའི་ཆོ་གའོ།། །།སྤྲུལ་པའི་ཤིང་རྟའི་ཡན་ལག་ལ། །སྲོག་བྲལ་བྲང་སྟེང་གཏུམ་འོད་ཅན། །དེར་ནི་  
  
༄༅། །པག་གདོང་སྙིང་རྗེའི་བདག་ཀང་ཀེ་ལི་ཀིང་ཤུ་ཀའི་འོད། །རྣམ་པར་འཕྲོ་བའི་འོད་ཕྲེང་ཅན། །རྡོ་རྗེས་བརྒྱུས་པའི་ཐོད་ཕྲེང་གིས། །མགོར་བཅིངས་ཁྲག་འཛག་མགོ་ཕྲེང་བརྒྱན། །ཕྱག་གཡས་གྲི་གུག་བསྣམས་པ་སྟེ། །སྡིག་སྒྲིབ་མ་ལུས་འཇོམས་པར་  
བྱེད༑ །ཁྲག་གིས་བཀང་བའི་ཐོད་པ་ནི། །གཡོན་པའི་ཕྱག་ན་འཛིན་པར་མཛད། །ཕྱོགས་ཀྱི་གོས་ཅན་དགའ་ཆེན་པོ། །ལུས་བཟང་བཅུ་དྲུག་ལོ་ལོན་པ། །སྤྱན་གསུམ་མགོ་སྐྱེས་གྲོལ་བ་འཕྱང། །སྐྱིལ་ཀྲུང་ཕྱེད་པའི་གར་དང་ལྡན། །སྒེག་པ་ལ་སོགས་རོར་བཅས་  
པ༑ །ཕྱག་རྒྱ་ལྔ་ཡིས་རྣམ་པར་བརྒྱན། །ཕྱོགས་རྣམས་ཀུན་ཏུ་མཁའ་འགྲོ་མ། །ཚོགས་འཕྲོ་བ་ཡི་གང་བ་ཡིས། །རྡོ་རྗེ་ཕག་མོ་བསྒོམ་པར་བྱ། །ཡེ་ཤེས་བཀུག་སྟེ་དེར་བཅུག་ནས། །བཅིངས་ཏེ་དགྱེས་པར་བྱས་ནས་སུ། །མཁས་པས་ཡིད་ལས་བྱུང་བ་  
ཡི༑ །མཆོད་པ་དེ་ལ་ཆོ་ག་བཞིན། །མཆོད་པ་བྱ་སྟེ་དེ་ནས་ཡང། །དེ་ཡི་ནུ་མའི་བར་དུ་ནི། །ཆུ་སྐྱེས་བྱུ་རུ་ལྟ་བུ་ཡི། །ཁ་ཕྱེ་རྒྱས་པར་གྱུར་པ་ནི། །རང་བཞིན་མེད་པ་བདག་མེད་མཆོག་མཛེས་དགའ་སྐྱེས་པར་བྱེད་པའོ། །ཐུར་ལྟས་རོ་ཆེན་པོ་དང་ལྡན།།  
འོད་ཟེར་གསལ་བས་བསྐོར་བ་ནི། །སྣ་རྩེར་མིག་གཏད་བསྒོམ་པར་བྱ། །ས་ཡིས་ཕུར་པའི་གཉེན་པོ་ནི། །སྤྲུལ་པར་མེ་ཏོག་དམར་པོ་ལ། །པདྨ་རཱ་ག་ལྟར་འོད་དམར། །མྱུར་དུ་འཁོར་བར་བསྒོམ་པར་བྱ། །དེ་ནས་སྔར་བཤད་དེ་དེ་ཡི། །འཁོར་བས་རེག་པས་  
འཁོར་བར་སྤ། །བསྒོམས་ཏེ་བསྒོམས་པའི་བདག་ཉིད་ཅན། །བདེ་བའི་རྒྱུན་དུ་ནུབ་བལྟས་ཏེ། །དེ་ལྟར་རྟག་ཏུ་སྒོམ་བྱེད་པས། །མགོན་པོ་དང་བཅས་བདག་ཉིད་ཆེ། །ཕྱག་རྒྱ་ཆེན་པོའི་དངོས་གྲུབ་ནི། །འགྲུབ་འགྱུར་འདི་ལ་ཐེ་ཚོམ་མེད། །ལྡང་བར་འདོད་ན་མཁར་  
གནས་པའི། །བླ་མ་ལྷ་མོར་ཕྱག་འཚལ་ནས། །མུཞེས་བརྗོད་དེ་ལངས་ནས་སུ། །ཆོ་ག་དེ་ཉིད་རིག་པས་བྱ། །འདི་ནི་བསྒོམ་པའི་ཆོ་གའོ།། །།མཎྜལ་བྲིས་མ་བྱེད་པ་ཡི། །སློབ་མས་གསོལ་བཏབ་བསྔགས་པའི་ས། །ཆོ་ག་ཚང་བར་ཚེས་བཅུའི་ཚེ། །དེ་དག་རྗེས་སུ་  
  
།རྣལ་འབྱོར་མ་ཡི་འཁོར་ལོ་སྔར། །མཆོད་པ་ཆོ་ག་བཞིན་མཆོད་ཅིང། །སྔར་བསྟན་རྣལ་འབྱོར་མཆོག་བྱས་ནས། །སློབ་མའི་དྲུང་དུ་འགྲོ་བར་བྱ། །མཎྜལ་བྱེད་པའི་སློབ་མ་ནི། །ཡོན་ཕུལ་འགྲེང་སྟེ་གནས་ནས་སུ། །མེ་ཏོག་ཕྲེང་བ་འཛིན་པ་ལ། །མགོན་པོ་  
ཅན་གྱིས་བལྟ་བར་བྱ། །དེ་ནས་ཇི་སྐད་གསུངས་པ་བཞིན། །སློབ་མ་བཞི་ཡི་འཁོར་ལོར་བསམ། །མེ་ཏོག་ཆང་དང་བཅས་པ་ཡིས། །ལྷ་མོ་ཡང་དང་ཡང་དུ་མཆོད། །ལྷ་མོའི་གསང་སྔགས་བཟླས་ནས་སུ། །ལག་པ་སྤོས་ཐོགས་བརྡེག་པར་བྱ། །ཚངས་པའི་དང་པོ་ལ་སོགས་  
ཅན༑ །བདེན་པ་ལན་གསུམ་བརྗོད་པའི་མཐར། །རི་དགྲ་གྲི་གུག་གདོན་པར་བྱ། །ལྟུང་བྱེད་མོ་ཡི་ཆུང་མ་ནི། །ཕྱིས་ནས་རིམ་པ་བཞིན་དུ་བཟླས། །ཇི་སྲིད་བབས་པར་མ་གྱུར་པར། །སྔགས་དེ་དག་ནི་བསྒོམ་པར་བྱ། །ཡེ་ཤེས་བབས་ནས་སློབ་མ་ནི། །བ་སྤུ་ལྡང་ཞིང་  
འདར་དང་འགྱེལ། །གལ་ཏེ་ཆོ་ག་བཞིན་བྲིས་ནས། །དགེ་མི་དགེ་དེས་སྟོན་པར་འགྱུར། །རང་གི་རང་བཞིན་དུ་གནས་ན། །དེ་ནས་བསྒོམ་པར་བསྟན་པར་བྱ། །ལྷ་མོའི་སྔགས་དང་མཆོད་པ་དང། །ལྷན་ཅིག་སྐྱེས་བདག་དེ་ཉིད་བཤད། །བློ་བཟང་ཡེ་ཤེས་  
བབས་པ་ཡིས། །དེ་ཡི་མདོ་ལ་ཡིད་ཆེས་པ། །དེ་ལ་བསྟན་གྱིས་གུས་དམན་པའི། །སློབ་མ་ལ་ནི་ནམ་ཡང་མིན། །འདི་ནི་སློབ་མ་རྗེས་སུ་གཟུང་བའི་ཆོ་གའོ།། །།ལྷ་མོ་གང་གིས་བྲིས་པ་དང། །ཆོ་ག་བཞིན་དུ་དེ་ཡི་སྔགས། །བྲིས་པ་དེ་ཡིས་ནུས་  
པ་ཀུན། །ཀུན་ནས་གདོན་ལས་བཟློག་པ་ཡིན། །ཡེ་ཤེས་དབབ་པའི་ཆོ་ག་འདིས། །ཡིད་ཆེས་རང་གིས་ཡང་དག་མཐོང། །ཉེས་པ་ཐམས་ཅད་འཇོམས་བྱེད་པ། །འདི་ནི་འབད་པས་བདག་གིས་བྲིས། །ཡེ་ཤེས་དབབ་པའི་ཆོ་ག་འབད་པ་ཡིས། །བདག་  
གིས་ལས་བྱས་སྐྱེས་པའི་དགེ་བ་གང། །དེ་ཡིས་མྱུར་དུ་ཡང་དག་ཡེ་ཤེས་ཅན། །བདེ་གཤེགས་འགྲོ་བ་རྣམས་ཀྱིས་ཐོབ་པར་ཤོག་ཡེ་ཤེས་དབབ་པའི་ཆོ་ག་རྫོགས་སོ།། །།  
  
  
