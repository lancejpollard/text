  
།རྒྱ་གར་སྐད་དུ། ཨུ་ཙུཥྨ་སཱ་དྷ་ནཾ། བོད་སྐད་དུ། འཆོལ་བའི་སྒྲུབ་ཐབས། འཕགས་པ་  
ཛམྦྷ་ལ་ལ་ཕྱག་འཚལ་ལོ། །མི་བསྐྱོད་པའམ་ཐ་མལ་སྙིང་གར་ནི། །ཨ་ལས་ཟླ་སྙིང་ཧཱུཾ་ནག་གསེར་འོད་ཅན། །ལས་བྱུང་རྡོ་རྗེ་རྩེ་དགུའི་ལྟེ་བ་ལ། །ཟླ་སྟེང་ཧཱུཾ་གི་འོད་ཀྱིས་ལྷ་སྤྱན་དྲངས། །མཆོད་པས་མཉེས་ཏེ་རང་གི་སྙིང་གར་ཞུགས། །ཚད་མེད་བཞི་དང་བྱང་ཆུབ་སེམས་བསྐྱེད་ལ། །  
རྡོ་རྗེ་འོད་ཀྱིས་དངོས་ཀུན་ལྷར་བསྒྱུར་ཐིམ། །ཨོཾ་ཨཱས་སྤྱན་དྲང་དེར་བསྟིམ་ལྷར་གསལ་བྱ། །པདྨ་ཉི་མར་ནོར་བདག་རྒྱ་ན་སྤྲས་བ། །ནོར་སྐྱུག་མགོ་རྐང་གནོན་པ་ཁྲོ་བའི་གཟུགས། །མི་བསྐྱོད་དབུ་མཛེས་ཐོད་ཁྲག་ནེའུ་ལེ་འཛིན། །ཀླུས་བརྒྱན་ཐུགས་ཀར་ཟླ་བ་སྔར་བཞིན་བསམ། །  
  
༄༅། །དབུ་ཞལ་དཔུང་པ་གཡས་གཡོན་ཐུགས་ཀ་དང། །གཡས་གཡོན་བརླ་དང་གསང་གནས་བྱིན་གཉིས་ལ། །ཟླ་བར་ཡི་གེ་བཅུ་བ་གསེར་འོད་འཕྲོ། །འོད་ཀྱིས་མཆོད་དང་ལྷར་བསྒྱུར་ནོར་བསྡུས་སྐྱུག་ལག་མཐིལ་བཾ་ལས་གསེར་བུམ་རིན་ཆེན་སྐྱུག་མཛུབ་མོ་  
གུང་མོ་མིང་མེད་མཐེའུ་ཆུང་དང། །མཐེ་བོང་ནོར་འཆང་གཡས་གཡོན་ཡི་གེ་བཅུ། །ཨོཾ་ཨིནྡྲ་ནི་མུ་ཁཾ་བཧྲ་མ་རི་སཱ་ཧཱ། ཨོཾ་ཛ་ལུཾ་སཱ་ཧཱ། རིམ་བཞིན་བྱིན་གྱིས་བརླབ་དང་དབུལ་སྔགས་སོ། །ཕྱག་དང་ཞལ་དང་གསང་གནས་ནང་ནས་ཕྱག་དེ་ནས་ཞལ་དུ་དམར་སེར་ཆུ་རྒྱུན་འཇུག་ན་མོ་  
རཏྣ་ཏྲ་ཡཱ་ཡ། ན་མོ་མ་ཎི་བྷ་དྲཱ་ཡ། མ་ཧཱ་ཡཀྵ་སེ་ནཱ་པ་ཏ་ཡེ། ཨོཾ་ཛམྦྷ་ལ་ཛ་ལེནྡྲ་ཡེ་སཱ་ཧཱ། ལོ་ཕྱེད་ཐུན་དྲུག་ཆུ་ཕུལ་འབྱོར་ཆེན་འགྲུབ། །སྤོགས་ན་ཧཱུཾ་མཛད་ཁྲོས་པས་དུག་ཁྲག་དང། །ཚ་བ་སྐེ་ཚེ་མར་ཁུས་བྱུགས་ཏེ་བསྐམ། །རཾ་ལས་ཁོང་པར་གྲུ་གསུམ་མེ་བསམས་དབུལ། །སའམ་  
རྡོ་ལས་མཁྱིད་གང་སྐུ་གཟུགས་བྱ། །ལྷ་བསྟིམ་ཐབ་ཁུང་གཞུག་སྟེ་མཆོད་པར་བྱ། །རྩིབས་བརྒྱད་འཁོར་ལོར་སྐུ་འམ་སྔགས་བྲིས་ཏེ། །ལྷ་བསྟིམས་དྲིལ་ཏེ་རིན་ཆེན་འབར་གཟུགས་འཆང། །སྣ་ཚོགས་རྒྱུན་དུ་ཞབས་ནས་ཆུ་འཛག་པའི། །འོག་ཏུ་ལྷ་སྐུ་ཡེ་ཤེས་བསྟིམས་པ་གཞུག་  
མལ་ལོགས་སྔས་སམ་སྐུ་བྲི་ཡེ་ཤེས་གཞུག་གཟུགས་བརྙན་སྣོད་ནང་འཆང་བྱས་ཆུད་བུལ་ལོ། །ཨུ་ཙུཥྨ་སྒྲུབ་པའི་ཐབས་ཐུན་མོང་མ་ཡིན་པ་སློབ་དཔོན་སྒེག་པ་རྡོ་རྗེས་མཛད་པ་རྫོགས་སོ།། །།རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་དཱ་ན་ཤཱི་ལས་བསྒྱུར་བའོ།། །།  
  
  
