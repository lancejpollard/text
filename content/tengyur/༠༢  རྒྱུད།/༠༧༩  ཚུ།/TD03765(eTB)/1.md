  
༄༅། །ལས་དང་པོ་པའི་ཚོགས་སོག་བཞུགས།། ། །ཡེ་ཤེས་ཉི་མས་ཉོན་མོངས་མཚོ་སྐེམས་ཤིང། །འཇམ་པའི་གསུང་གིས་སྲིད་པ་གསུམ་སྒྲོལ་བ། །ཡིད་བཞིན་ནོར་ལྟར་སེམས་ཅན་རེ་སྐོང་བའི། །མགོན་པོ་འཇམ་པའི་དབྱངས་ལ་ཕྱག་འཚལ་ལོ། །ཚོགས་སོག་རྣལ་  
འབྱོར་རྣམས་ལ་ཕན་གདགས་ཕྱིར། །བྱ་བའི་ཆོ་གའི་རིམ་པ་བདག་གིས་དབྱེ། །རྣལ་འབྱོར་རྣམ་པ་གཉིས་སུ་བསྟན། །དངོས་གྲུབ་སྒྲུབ་དང་ཚོགས་སོག་པའོ། །དངོས་གྲུབ་བསྒྲུབ་པར་བྱ་བའི་ཐབས། །རྒྱུད་དང་བླ་མ་སོ་སོ་ཡི། །གདམས་ངག་དག་ལས་གསལ་བར་བཤད།།  
ཚོགས་སོག་རིམ་པ་གཉིས་ཡིན་ཏེ། །རིགས་པ་དང་ནི་ལུང་ཡིན་ནོ། །རིགས་པས་ཕྱེ་ན་གཉིས་ཡིན་ཏེ། །སློབ་དཔོན་བྱེད་དང་སློབ་མར་གནས། །སློབ་དཔོན་ལ་ཡང་རྣམ་གསུམ་སྟེ། །རབ་དང་འབྲིང་དང་ཐ་མའོ། །སློབ་མ་ལ་ཡང་དེ་བཞིན་ནོ། །གང་ཟག་དྲུག་གི་བྱ་བ་ནི།།  
བྱེ་བྲག་ཐུན་མོང་གཉིས་སུ་བསྟན། །སློབ་དཔོན་རབ་ཀྱི་བྱ་བ་ནི། །ཐུན་དྲུག་ཏུ་ནི་སྒྲུབ་པ་དང། །དབང་བསྐུར་ཆོས་བཤད་དཀྱིལ་འཁོར་དང། །སྦྱིན་སྲེག་རབ་གནས་གཏོར་མ་བྱ། །སློབ་དཔོན་འབྲིང་གི་བྱ་བ་ནི། །ཐུན་བཞི་རུ་ན་སྒོམ་པ་དང། །ཆོས་བཤད་སྦྱིན་སྲེག་གཏོར་རབ་  
གནས༑ །སློབ་དཔོན་ཐ་མའི་བྱ་བ་ནི། །ཐུན་གསུམ་དུ་ནི་སྒོམ་པ་དང། །སྦྱིན་སྲེག་རབ་གནས་གཏོར་མ་བྱ། །སློབ་མ་རབ་ཀྱི་བྱ་བ་ནི། །ཐུན་དྲུག་སྒོམ་དང་མཆོད་གཏོར་གསུམ། །སློབ་མ་འབྲིང་གི་བྱ་བ་ནི། །ཐུན་བཞིར་སྒོམ་དང་མཆོད་གཏོར་གཉིས། །སློབ་མ་ཐ་མའི་བྱ་བ་ནི། །ཐུན་  
  
དེ་ནི་བྱེ་བྲག་ཆོ་གའོ། །སློབ་དཔོན་སློབ་མ་གཉིས་ལ་ཡང། །དམ་བཅས་པ་དང་མ་བཅས་པའི། །བྱེ་བྲག་གཉིས་སུ་ཤེས་པར་བྱ། །ཐུན་མོང་རིམ་པའི་ཆོ་ག་ནི། །བསྒྲུབ་དང་སྒྲུབ་ཐབས་བསྒོམ་པ་དང། །ཁྲུས་དང་བླ་མ་ཕྱག་འཚལ་དང། །  
ཁ་ཏོན་འདོན་དད་གླེགས་བམ་ཀློག་རྒྱུན་ཆགས་བདུན་དང་ཆོས་སྤྱོད་དང། །དེ་ནས་ཁ་ཟས་རྣལ་འབྱོར་བྱ། །སཱཙྪ་གདབ་དང་བསྐོར་བ་དང། །དུས་ཀུན་བྱ་བའི་སྤྱོད་ལམ་དང། །ཉིན་ཕྱེད་དུས་ཀྱི་ཆོས་སྤྱོད་དང། །དགོངས་དག་ཆོས་སྤྱོད་རྒྱས་པར་བྱ། །ཉམས་བཤགས་སྙིང་གའི་  
དཀྱིལ་འཁོར་དང། །གཉིས་མེད་སྦྱོར་བས་ཉལ་བའོ། །ཐུན་མོང་བསྡུས་པ་བཅུ་དང་གསུམ། །དེ་ལ་ལྡང་བའི་དུས་སུ་ནི། །སྟོང་པ་ཉིད་ལ་གནས་པ་ལས། །ལྷ་མོ་བཞིས་བསྐུལ་ལྡང་བར་བསམ། །སྒྲུབ་ཐབས་སོ་སོའི་གཞུང་ལས་གསལ། །ཁྲུས་ལ་རྣམ་བཞིར་ཤེས་པར་བྱ། །ཆུ་  
ཡི་རྡུལ་ཕྲན་འདུས་པ་ལས། །ཁྲོ་བོ་བདུད་རྩི་འཁྱིལ་པར་གྱུར། །སྐུ་མདོག་ལྗང་སེར་ཞལ་གཅིག་པ། །ཕྱག་གཉིས་མཚན་ལྡན་འཇིགས་པའི་གཟུགས། །གཡས་ན་སྣ་ཚོགས་རྡོ་རྗེ་ལ། །གཡོན་ན་བདུད་རྩིས་བཀང་ཐོད་བསྣམས། །དེ་ཡིས་བགེགས་བསྐྲད་གྱུར་པར་བསམ།།  
རང་སྙིང་ཧཱུཾ་ལས་སྤྱན་སོགས་སྤྲོས། །བདུད་རྩིའི་བུམ་པ་ཕྱག་ན་བསྣམས། །རང་གི་ལུས་ལ་དབང་བསྐུར་བསམ། །བསྐུར་བས་ལུས་ཀུན་བདེས་གང་བས། །དྲི་མ་ཀུན་ནས་དག་པར་བསམ། །བདུད་རྩིར་བྱིན་བརླབས་ཆུ་ཡིས་ནི། །ཛམྦྷ་ལ་ཡི་དབུ་བཀྲུས་བསམ། །ཨ་ཀཱ་རོ་ཡི་  
སྔགས་སོགས་ཀྱིས། །ཡི་དགས་ཀུན་ལ་ཆུ་སྦྱིན་བྱ། །ཕྱག་འཚལ་ཆོ་ག་གཉིས་ཤེས་བྱ། །ཏིང་འཛིན་ལྡན་པའི་བླ་མ་ལ། །དུས་སུ་གུས་པས་ཕྱག་འཚལ་བྱ། །ཏིང་འཛིན་ལྡན་པའི་བླ་མ་ལ། །ལག་པ་དལ་བས་སྒོ་བརྡུངས་ནས། །གུས་པས་ཕྱག་འཚལ་ཁམས་བདེ་ཞུ། །བྱ་  
བར་འོས་པའི་གདམས་ངག་ནོད། །ཁ་ཏོན་གླེགས་བམ་ཀློག་པས་ནི། །བསམ་པའི་རིམ་པ་བཞིར་ཤེས་བྱ། །བདག་ཉིད་གསུང་གི་རྡོ་རྗེ་འམ། །ཡི་དམ་སོ་སོའི་ལྷར་བསམས་ནས། །མདུན་དུ་ལྷ་ཀླུ་ལ་སོགས་བསམ། །ཟབ་མོའི་མདོ་སོགས་ལེགས་གདོན་བྱ། །དེ་ཡིས་དེ་  
  
༄༅། །རྣམས་ཚིམ་གྱུར་ནས། །གཉིས་མེད་ཡེ་ཤེས་དོན་རྟོགས་བསམ་རྒྱུན་བཤགས་བདུན་ལྡན་ཆོ་ག་ནི། །བཅུ་གསུམ་དུ་ནི་ཤེས་པར་བྱ། །མཎྜལ་ཤིན་ཏུ་མཛེས་པ་ལ། །བདུད་རྩི་ལ་སོགས་དྲིས་བྱུགས་ལ། །མེ་ཏོག་ཡིད་འོང་སིལ་བཀྲམ་ནས། །ཕྱོགས་  
བཅུ་དུས་གསུམ་བཞུགས་པ་ཡི། །དཀོན་མཆོག་གསུམ་པོ་དེ་བསམས་ནས། །ཡོན་ཏན་ཕུན་ཚོགས་ཀྱིས་བསྟོད་པའི། །གུས་པའི་ཚུལ་གྱིས་ཕྱག་འཚལ་བྱ། །ཅི་འབྱོར་མཆོད་པ་བཤམས་ནས་ནི། །རིམ་པ་ཇི་བཞིན་སྔགས་དང་དབུལ། །སྡིག་པ་ཐམས་ཅད་བཤགས་པ་དང།།  
བྱེད་པ་ཡང་ནི་བསྡམ་པ་དང། །བསོད་ནམས་ཀུན་ལ་ཡི་རང་བྱ། །དཀོན་མཆོག་གསུམ་ལ་སྐྱབས་འགྲོ་བྱ། །བྱང་ཆུབ་མཆོག་ཏུ་སེམས་བསྐྱེད་བྱ། །ཆོས་ཀྱི་འཁོར་ལོ་བསྐོར་བསྐུལ་བྱ། །མྱ་ངན་འདའ་ལ་གསོལ་འདེབས་དང། །བདག་གི་ལུས་སོགས་དབུལ་བ་དང། །དགེ་ཀུན་  
བྱང་ཆུབ་མཆོག་ཏུ་བསྔོ། །དཀོན་མཆོག་གསུམ་དགྱེས་གནང་སྦྱིན་བསམ། །ཁ་ཟས་ཀྱི་ནི་རྣལ་འབྱོར་ནི། །སྦྱང་དང་ཟ་གཏོར་སྦྱིན་སྲེག་ནི། །ནང་དང་བླ་མེད་བཞིར་ཤེས་བྱ། །སྦྱང་དང་ཟ་གཏོར་སོ་སོའི་གཞུང། །སྙིང་གར་ཡི་དམ་ལྷ་བཀོད་དེ། །བདུད་རྩིར་བྱིན་བརླབས་ཟས་  
ཀྱིས་ནི། །དཀྱིལ་འཁོར་དེ་ལ་ཚིམ་པར་བསམ། །དེ་ནི་ནང་གི་སྦྱིན་སྲེག་གོ། །ཚིམ་པའི་ཡེ་ཤེས་འོད་འཕྲོས་པས། །སེམས་ཅན་སྡིག་བསྲེགས་སླར་འདུས་ནས། །བདག་ལུས་བསྲེགས་ནས་སྟོང་པར་བསམ། །བླ་མེད་སྦྱིན་སྲེག་ཡིན་པར་བཤད། །སཱཙྪ་གདབ་པའི་རྣལ་འབྱོར་  
ནི༑ །ས་ཆུ་མེ་དང་བྱེ་བ་ལ། །ནམ་མཁའ་ལ་ཡང་གདབ་པར་བྱ། །ཆོ་གའི་རིམ་གཞུང་བཞིན་བྱ། །བསྐོར་བའི་རྣལ་འབྱོར་བཤད་པར་བྱ། །དུས་གསུམ་སངས་རྒྱས་མདུན་བསམས་ནས། །ལུས་ཀྱིས་གཡས་ནས་བསྐོར་བར་བྱ། །ངག་གིས་ཡི་གེ་བརྒྱ་པ་བཟླ། །ཡིད་ཀྱིས་  
མཆོད་པ་སྣ་ཚོགས་མཆོད། །སངས་རྒྱས་ཀུན་དགྱེས་འོད་ཟེར་ནི། །དུས་མཐའི་མེ་བཞིན་འཕྲོས་པ་ཡིས། །བདག་དང་སེམས་ཅན་མ་ལུས་པའི། །སྒྲིབ་པ་ཐམས་ཅད་བསྲེགས་པར་བསམ། །དུས་ཀུན་བྱ་བའི་སྤྱོད་ལམ་ནི། །ལུས་ངག་ཡིད་གསུམ་བྱ་བའོ། །ལུས་ཀྱིས་ཕྱག་རྒྱ་  
  
།ངག་གིས་སྔགས་སོགས་བཟླས་པར་བྱ། །ཡིད་ཀྱིས་ཀུན་རྫོབ་ལྷར་བསྒོམ་དང། །རང་བཞིན་མེད་པར་མོས་པར་བྱ། །མཐོ་གང་ཙམ་གྱིས་འཕགས་པ་ནི། །སྤྱི་བོར་ཟླ་དཀྱིལ་བརྟག་པར་བྱ། །ཨོཾ་ནི་དབུས་སུ་གནས་བསམས་ནས། །བདུད་རྩི་ལྔ་པོ་འབབ་པར་བྱ།།  
རྐང་མཐིལ་བར་དུ་ལུས་ཁྱབ་ནས། །ངལ་དུབ་བསལ་བར་གྱུར་པར་བསམ། །ཇི་སྲིད་མི་སྐྱོའི་བར་དུ་བསྒོམ། །རྩ་བ་ཡན་ལག་དམ་ཚིག་ནི། །ཤེས་བཞིན་བག་ཡོད་བསྒོམ་སྟེ་བསྲུང། །ཉིན་ཕྱེད་ཆོས་སྤྱོད་གོང་དང་མཐུན། །དགོངས་ཀའི་ཆོས་སྤྱོད་གསུམ་ཡིན་ཏེ། །ཆོས་སྤྱོད་དང་  
ནི་མདོ་གདོན་དང། །སྨོན་ལམ་དག་ནི་གདབ་པར་བྱ། །ཆོས་སྤྱོད་བྱེད་པ་གོང་མ་བཞིན། །བཅུ་གསུམ་དུ་ནི་ཤེས་པར་བྱ། །མདོ་གདོན་ཤེས་རབ་སྙིང་པོ་དེ། །ཟབ་མོའི་དོན་ལ་བསྐུལ་ཕྱིར་རོ། །དགེ་བ་མི་ཟད་བསྔོ་བའི་ཕྱིར། །སྨོན་ལམ་དམ་པ་གདབ་པར་བྱ། །ཉམས་  
བཤགས་སྙིང་གའི་དཀྱིལ་འཁོར་ནི། །རང་ཉིད་ཡི་དམ་ལྷར་བསམས་ནས། །དེ་སྙིང་པདྨ་ཟླ་དཀྱིལ་འཁོར། །རིགས་ལྔ་འམ་ཡང་ན་དོན་གྲུབ་ནི། །ལྷ་ནི་སྙིང་གར་བསྐྱེད་པར་བྱ། །དེ་ལ་དོན་གྲུབ་བསྐྱེད་པ་ནི། །ཁཾ་བསམ་དེ་ལས་རལ་གྲི་བསམ། རལ་གྲི་ཁཾ་ལས་འོད་  
འཕོས་པས། །སེམས་ཅན་དོན་བྱས་སླར་འདུས་པས། །བདེ་གཤེགས་ལས་རིགས་ཉིད་དུ་གྱུར། །སྐུ་མདོག་ལྗང་གཡས་སྔོ་གཡོན་དཀར། །ཞལ་གསུམ་པ་ལ་ཕྱག་དྲུག་པ། །དང་པོ་གཉིས་ནི་ཡུམ་ལ་འཁྱུད། །གཡས་ཀྱི་གཉིས་པས་རལ་གྲི་འཛིན། །གསུམ་པ་སྣ་  
ཚོགས་རྡོ་རྗེ་སྟེ། །གཡོན་གྱི་གཉིས་པས་འཁོར་ལོ་འཛིན། །གཡོན་གྱི་གསུམ་པར་པདྨ་བསྣམས། །དེ་ལ་སྐྱེ་མཆེད་བྱིན་གྱིས་བརླབ། །སྐུ་གསུང་ཐུགས་ཀྱང་བྱིན་གྱིས་བརླབ། །དབང་བསྐུར་རིགས་ཀྱི་གཙོ་བོར་གྱུར། །དེ་ཡི་ཐུགས་ལས་འོད་འཕྲོས་ཏེ། །སངས་རྒྱས་ཀུན་ལ་  
གསོལ་འདི་གདབ། །རྡོ་རྗེ་འཛིན་པས་འགྲོ་སྐྱབས་ཕྱིར། །ཡོན་ཏན་འབྱུང་གནས་སྩོལ་བ་ལྟར། །སངས་རྒྱས་ཀུན་གྱིས་དབང་བསྐུར་བ། །དེ་བཞིན་དུ་ནི་བདག་ལ་སྩོལ། །དེ་བཞིན་གསོལ་བ་བཏབ་པ་ཡིས། །དེ་བཞིན་གཤེགས་པ་ཀུན་མཉེས་ནས། །སྤྱན་ལ་སོགས་པའི་  
  
༄༅། །ལྷ་མོ་རྣམས། །བདུད་རྩི་ལྔས་གང་བུམ་པ་ཡིས། །དབང་བསྐུར་བར་ནི་བསམ་པར་བྱ། །ཞལ་ནས་ཚིག་འདི་འདོན་པར་བསམ། །དབང་བསྐུར་བ་ནི་རྡོ་རྗེ་ཆེ། །ཁམས་གསུམ་ཀུན་གྱིས་ཕྱག་བྱས་པས། །གསང་བ་གསུམ་གྱི་གནས་ལས་བྱུང། །དབང་  
བསྐུར་བ་ནི་སྦྱིན་པར་བྱ། །ཞེས་ནི་ཚིགས་བཅད་འདོན་པར་བསམ། །དབང་བསྐུར་ལུས་ཀུན་བདེ་གང་བས། །དམ་ཚིག་ཉམས་པའི་སྡིག་པ་ཀུན། །བསལ་ཞིང་རྣམ་པར་དག་པར་འགྱུར། །སྤྱི་བོར་ཐུགས་ཀྱི་བདག་པོ་བསམ། །གཉིས་མེད་སྦྱོར་བས་ཉལ་བ་ནི། །ཡེ་ཤེས་ལྷ་ནི་  
གཤེགས་གསོལ་ཅིང། །དམ་ཚིག་ལྷ་རྣམས་རང་ལ་བསྡུ། །ཉི་ཟླ་ཁ་སྦྱོར་དབུས་སུ་ནི། །རང་རང་ཡུམ་དང་སྦྱོར་བར་བསམ། །ཡང་ན་སྟོང་ཉིད་རྣལ་འབྱོར་བྱ། །ཐུན་མོང་ཆོ་ག་བཅུ་གསུམ་དང། །ཁྱད་པར་ཆོ་ག་བཅུ་གཉིས་ནི། །དེ་གཉིས་བསྡོམས་པས་ཉི་ཤུ་ལྔ། །སློབ་  
དཔོན་རབ་ཀྱི་བྱ་བ་ཡིན། །ཁྱད་པར་བརྒྱད་དང་ཐུན་མོང་དང། །དེ་དག་བསྡོམས་པས་ཉི་ཤུ་གཅིག་སློབ་དཔོན་འབྲིང་གི་བྱ་བ་ཡིན། །ཁྱད་པར་ཆོ་ག་དྲུག་དང་ནི། །ཐུན་མོང་བསྡོམས་པས་བཅུ་དང་དགུ། །སློབ་དཔོན་ཐ་མའི་བྱ་བ་ཡིན། །ཐུན་མོང་བཅུ་གསུམ་སློབ་མ་  
རབ༑ །འབྲིང་དང་ཐ་མ་ཅི་རིགས་བྱ། །དེ་ལྟར་རིགས་པ་བཤད་ཟིན་ནས། །ད་ནི་ལུང་གིས་ཡིད་ཆེས་བྱ། །མཁའ་འགྲོ་མ་ཡི་རྡོར་གུར་ལས། །ཇི་སྲིད་བྱང་ཆུབ་སྙིང་པོའི་བར། །དཀོན་མཆོག་གསུམ་ནི་སྤང་མི་བྱ། །རྟག་ཏུ་དམ་ཚིག་བསྲུང་བར་བྱ། །རྡོ་རྗེ་དྲིལ་བུའང་  
གཟུང་བར་བྱ། །རྟག་ཏུ་སྦྱིན་སྲེག་གསལ་བར་བྱ། །རྟག་ཏུ་དཀྱིལ་འཁོར་བཞེངས་པར་བྱ། །རྟག་ཏུ་བདེ་གཤེགས་རབ་གནས་བྱ། །འབྱུང་པོ་ཆེ་ལ་གཏོར་མ་སྦྱིན། །ཕྱག་རྒྱ་བཅིང་བ་རྣམས་སྤང་ཞིང། །མཆོད་རྟེན་ལས་ནི་མི་བྱ་ཞིང། །རྡོ་རྗེ་གསུམ་མཆོག་ཕྱག་མི་བྱ། །དཀྱིལ་  
འཁོར་ལ་སོགས་ལུས་ཀྱི་ལས། །རྨི་ལམ་དུ་ཡང་མི་བྱ་ཞིང། །སློབ་དཔོན་གཞན་ལ་ཕྱག་མི་བྱ། །བླ་མ་རྒན་ལ་ཕྱག་འཚལ་ཏེ། །རྟག་པར་རྒྱུན་དུ་སྔགས་བཟླ་ཞིང། །བསམ་གཏན་གཉིས་ཀྱང་རྣམ་པར་སྤང། །རྟག་ཏུ་སློབ་མ་བསྡུ་མི་བྱ། །རྟག་པ་རུ་ནི་ཆོས་བཤད་ཀྱིས། །  
  
།རྟག་ཏུ་སངས་རྒྱས་ཆེར་མཉེས་བྱ། །ཛམྦྷ་ལ་ལ་ཆུ་སྦྱིན་བྱ། །ལས་རྣམས་ཐམས་ཅད་ཡང་དག་སྤྱད། །བྱེ་མའི་མཆོད་རྟེན་ལས་ལ་ཡང། །མཁས་པས་ཆོ་ག་བཞིན་དུ་བྱ། །གཞན་ཡང་རྒྱུད་རྣམས་དུ་མ་ལས། །བྱ་བའི་རིམ་པ་མང་དུ་  
གསུངས༑ ༑བསོད་ནམས་ཡེ་ཤེས་ཚོགས་འདོད་པས། །རྟག་ཏུ་དད་དང་བརྩོན་འགྲུས་དྲན་པ་དང། །ཤེས་བཞིན་ཏིང་འཛིན་མཆོག་ལ་གནས་བྱས་ནས། །གཡེང་སྤངས་བག་ཡོད་ཚུལ་གྱིས་ནི། །རྟག་ཏུ་དལ་བསྟེན་པར་གྱིས། །བདག་ནི་བློ་ཆུད་ཤེས་རབ་དམན་གྱུར་ཀྱང། །ཚོགས་  
སོག་རྣལ་འབྱོར་རྣམས་ལ་ཕན་དོན་དུ། །ཆོ་གའི་རིམ་པ་ཅུང་ཟད་བསྡེབས་པ་ལས། །འཕགས་དང་མཁའ་འགྲོའི་ཚོགས་རྣམས་བཟོད་པར་མཛོད། །བདག་ཕན་སྙིང་རྗེའི་སེམས་ཀྱིས་འདི་བརྩམས་པས། །བསོད་ནམས་དྲི་མེད་ཕུན་ཚོགས་གང་ཐོབ་པས། །ནམ་མཁའི་མཐས་  
ཀླས་སེམས་ཅན་མ་ལུས་ཀུན། །རྡོ་རྗེ་འཛིན་པའི་ས་དགེ་ཐོབ་པར་ཤོག་སློབ་དཔོན་སྲིད་གསུམ་རྣམ་པར་དག་པའི་རྡོ་རྗེས་མཛད་པའི་ལས་དང་པོའི་ཚོགས་སོག་བྱ་བའི་རིམ་པ་མདོར་བསྡུས་པ་རྫོགས་སོ།།  
  
  
