  
། །རྒྱ་གར་སྐད་དུ། ཤྲཱི་ཧེ་བཛྲ་སཱ་དྷ་ནཾ། བོད་སྐད་དུ། དཔལ་དགྱེས་པ་རྡོ་རྗེའི་སྒྲུབ་ཐབས། དཔལ་དགྱེས་པའི་རྡོ་རྗེ་ལ་ཕྱག་འཚལ་ལོ། །དཔལ་ལྡན་དགྱེས་པའི་རྡོ་རྗེ་དང། །བདག་མེད་མ་ལ་གུས་  
ཕྱག་འཚལ། །རྡོ་རྗེ་སློབ་དཔོན་བཀའ་དྲིན་གྱིས། །དེ་ཡི་སྒྲུབ་ཐབས་ཆོ་ག་བཤད། དང་པོ་ཁོ་ནར་རྣལ་འབྱོར་པས། །སེམས་ཅན་ཐམས་ཅད་ཀྱི་དོན་དུ་བློ་བསྐྱེད་ནས། བླ་མ་བཅོམ་ལྡན་འདས་ཡང་དག་པར་བསྙེན་ཏེ། ཆོ་ག་  
ཇི་ལྟ་བ་བཞིན་དུ་དཔལ་དགྱེས་པའི་རྡོ་རྗེའི་དཀྱིལ་འཁོར་དུ་ཞུགས་ཤིང་རིམ་པ་ཇི་ལྟ་བ་བཞིན་དུ་དབང་བསྐུར་ཏེ། ཡང་དག་པར་རྗེས་སུ་གནང་བ་ཤིན་ཏུ་རྣམ་པར་དག་པའི་དེ་ཁོ་ན་ཉིད་མ་ནོར་བའི་ཡེ་ཤེས་ཐོབ་ཅིང་མཚན་མ་  
རྙེད་པ་དང། བདུད་རྩི་ལྔ་ལ་སོགས་པའི་དམ་ཚིག་བསྟེན་པ། དཔལ་དགྱེས་མཛད་རྡོ་རྗེ་བསྒྲུབ་པར་འདོད་པས་རིག་མ་དང་ལྷན་ཅིག་དུར་ཁྲོད་ལ་སོགས་པ་ཡིད་དུ་འོང་བའི་གནས་སུ་འདུག་ནས་མཆོད་པ་དང། གཏོར་མ་ལ་  
སོགས་པ་བྱས་ཏེ། རང་གི་སྙིང་གར་རཾ་ལས་བྱུང་བའི་ཉི་མ་ལ་ཧཱུ་ཡིག་སྔོན་པོ་བལྟས་ཏེ། ཧཱུ་ཡིག་དེ་ལས་འོད་ཟེར་རྣམ་པ་ལྔ་ནམ་མཁའི་ཕྱོགས་སུ་ཡོངས་སུ་སྤྲོས་ནས། འོད་ཟེར་དེས་བཅོམ་ལྡན་འདས་རྡོ་རྗེ་ལས་བྱུང་བའི་  
  
༄༅། །སྐུ་མདོག་སྔོན་པོ་ཕྱག་དང་ཕྱག་མཚན་འོག་ནས་འབྱུང་བ་བཞིན་དུ་ཕྱག་བཅུ་དྲུག་པའམ། ཕྱག་དྲུག་པའམ། ཕྱག་བཞི་པའམ། ཕྱག་གཉིས་པ་ཡང་རུང་སྟེ། །རང་གི་རིག་མ་ལ་འཁྱུད་པ་སྤྱན་གསུམ་པ་དབུ་སྐྲ་ཁམ་པ་གྱེན་དུ་འགྲེང་  
བ༑ ཕྱག་རྒྱ་དྲུག་དང་ལྡན་པ། ལྷ་མོ་བརྒྱད་ཀྱིས་ཡོངས་སུ་བསྐོར་བ། སྐུ་རྣམས་སྤྲོ་བ་དང་སྡུད་པ་མདུན་གྱི་ནམ་མཁའི་ཕྱོགས་སུ་བཀུག་སྟེ་བསྒོམ་པར་བྱའོ། །དེའི་མདུན་ན་གཽ་རཱི་ནག་མོ་ཕྱག་ན་བྱང་ཆུབ་ཀྱི་སེམས་ཀྱི་ཟླ་བ་ཅན་ནོ། །ལྷོ་ཕྱོགས་སུ་  
ཆོམ་རྐུན་མ་བཙོད་ཀྱི་མདོག་ཅན་ཕྱག་ན་རང་བྱུང་གི་ཉི་མ་ཞེས་བྱ་བའི་མེ་ཏོག་ཅན་ནོ། །རྒྱབ་ཏུ་རོ་ལངས་མ་སེར་མོ་རྡོ་རྗེའི་ཆུ་སྣོད་ཅན་ནོ། །བྱང་ཕྱོགས་སུ་ཟ་ཕོད་མ་མ་ར་ཀ་ཏ་ལྟ་བུ་གསང་བའི་སྨན་བསྣམས་པའོ། །དབང་ལྡན་གྱི་མཚམས་སུ་ནི་སྤོས་མོ་  
མདོག་སྔོན་མོ་སྣ་ཚོགས་པའི་ཤ་བསྣམས་པའོ། །མེའི་མཚམས་སུ་དུར་ཁྲོད་མ་དཀར་མོ་ཕྱག་ན་རོ་བསྣམས་པའོ། །སྲིན་པོའི་མཚམས་སུ་གཏུམ་མོ་དམར་སྐྱ་རྡེའུ་ཆུང་གི་སྒྲ་སྒྲོགས་པའོ། །རླུང་ལྷའི་མཚམས་སུ་སྨེ་མ་སྣ་ཚོགས་ཀྱི་མདོག་རང་གི་  
སྐུ་ལ་འཁྱུད་པ་སྟེ། དེ་ལྟར་བུའི་བཅོམ་ལྡན་འདས་ཀྱི་སྐུ་རྣམ་པར་འཕྲོ་བ་དང་སྡུད་པ་ནམ་མཁའ་ལ་བལྟས་ནས། རང་གི་སྙིང་གར་ཉི་མ་ལ་གནས་པའི་ས་བོན་ལས་འོད་འཕྲོས་པའི་ཕྱི་ནང་གསང་བ་དང། དེ་ཁོ་ན་ཉིད་ཀྱི་མཆོད་པའི་ཁྱད་པར་གྱིས་ཡང་དག་  
  
དེའི་སྤྱན་སྔར་སྡིག་པ་བཤགས་པ་ལ་སོགས་པ་བྱའོ། །ཇི་སྲིད་ཐོག་མཐའ་མེད་པའི་འཁོར་བ་ཕྱིན་ཅི་ལོག་གི་རྟོག་པས་བསགས་པའི་སྡིག་པའི་ལས་བདག་གིས་བགྱིས་པ་དེ་དག་ཐམས་ཅད་བཅོམ་ལྡན་འདས་ཀྱི་སྤྱན་སྔར་བཤགས་ཤིང་ཕྱིས་སྡོམ་པར་བགྱིའོ། །སེམས་ཅན་  
ཐམས་ཅད་ཀྱི་དགེ་བ་ཇི་སྙེད་པ་ཐམས་ཅད་ལ་རྗེས་སུ་ཡི་རང་ཞིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། །གཞན་ཡང་ཁམས་གསུམ་ཐམས་ཅད་བདེ་བ་ཆེན་པོའི་རྣམ་པར་རོ་གཅིག་པའི་སངས་རྒྱས་དགྱེས་མཛད་རྡོ་རྗེ་དང། དེས་གསུངས་པའི་སྔགས་དང་ཕྱག་རྒྱ་དང་  
དཀྱིལ་འཁོར་ལ་སོགས་པའི་ཆོས་དང་དེའི་འཁོར་ལོ་ལ་འཁོར་བར་གནས་པའི་ལྷ་མོའི་ཚོགས་ལ་བདག་སྐྱབས་སུ་མཆི་བར་བགྱིའོ། །སེམས་ཅན་ཐམས་ཅད་ཀྱི་དོན་བྱ་བའི་རྒྱུར་གྱུར་པའི་རྣམ་པ་ཐམས་ཅད་ཀྱི་མཆོག་དང། སྟོང་པ་ཉིད་ཀྱི་བདག་ཉིད་དུ་སེམས་བརྟན་པར་བྱའོ། །དེ་ནས་སེམས་  
ཅན་ཐམས་ཅད་ལ་བུ་གཅིག་པ་ལྟར་བྱམས་པ་ཆེན་པོ་བསྒོམ་པར་བྱའོ། །དེའི་རྗེས་ལ་རྣམ་པར་རྟོག་པའི་རྒྱ་མཚོར་བྱིང་བའི་སེམས་ཅན་སྐྱབས་མེད་པ་རྣམས་མཐོང་ནས་དེ་དག་ཐམས་ཅད་བསྒྲལ་བར་འདོད་པའི་སྙིང་རྗེ་ཆེན་པོའི་རང་བཞིན་བརྟན་པར་བྱའོ། །དེ་ལྟར་དགའ་བ་ཆེན་པོ་ཐོབ་པའི་སྔགས་པས་  
བརྟགས་པའི་ཡུལ་རྣམས་ལ་བཏང་སྙོམས་སུ་བྱས་ནས། དངོས་པོ་མ་ལུས་པ་བསྡུས་པའི་སྙིང་པོ་དེ་ཁོ་ན་ཉིད་ཀྱི་སྔགས། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོཧཾ་ཞེས་བརྗོད་པར་བྱའོ། །འདིའི་རྗེས་ལ་སྔགས་ཀྱི་དོན་བདག་ཁམས་གསུམ་པོ་ངོ་བོ་ཉིད་དང་བྲལ་བར་བསྒོམ་པར་བྱའོ། །དེ་  
ནས་སྔོན་གྱི་སྨོན་ལམ་རྗེས་སུ་དྲན་པ་ལས་ནམ་མཁར་ར་ལས་བྱུང་བའི་ཉི་མའི་དཀྱིལ་འཁོར་གྱི་དབུས་སུ་ཧཱུ་ཡིག་ལས་ཡང་དག་པར་བྱུང་བའི་འོད་ཟེར་ལྔའི་བདག་ཉིད་ཀྱི་རྩེ་གསུམ་པའི་སྣ་ཚོགས་རྡོ་རྗེའི་འོད་ཟེར་ལས་ཡང་དག་པར་བྱུང་བའི་ཇི་སྙེད་འདོད་པའི་འབར་བའི་ཚོགས་ཅན་གྱི་རྡོ་རྗེ་ར་བ་བལྟ་བར་  
བྱའོ༑ །དེའི་ནང་དུ་རྡོ་རྗེའི་དྲ་བ་བགེགས་རྣམས་སེལ་བར་བྱེད་པ་རྣམ་པར་བསྒོམ་མོ། །དེའི་དབུས་སུ་ནམ་མཁའ་ཁྱབ་པའི་ཤེས་རབ་ཨེའི་རྣམ་པ་ལྟ་བུ་དཀར་པོ་བསྒོམ་པར་བྱའོ། །དེའི་སྟེང་དུ་སའི་དཀྱིལ་འཁོར་ལ་ལས་བྱུང་བའི་གྲུ་བཞི་པ་ལྗང་གུའོ། །དེའི་སྟེང་དུ་ཆུའི་དཀྱིལ་འཁོར་བ་  
  
༄༅། །ལས་སྐྱེས་པའི་ཟླུམ་པོ་དཀར་པོའོ། །དེར་མེའི་དཀྱིལ་འཁོར་ར་ལས་སྐྱེས་པ་གྲུ་གསུམ་དམར་པོའོ། །དེར་རླུང་གི་དཀྱིལ་འཁོར་ཡཾ་ལས་སྐྱེས་པའི་ཟླ་བ་ཕྱེད་ཀྱི་རྣམ་པ་ལྟ་བུ་མདོག་སྔོན་པོའོ། །དེ་ནས་དེའི་དབུས་སུ་རྣམ་པར་ཤེས་པ་གནས་པར་བལྟའོ། །དེ་དག་གནས་པར་  
གྱུར་པ་ལས་དཀྱིལ་འཁོར་འཁོར་ལོའི་ཁང་པ་འོད་ཀྱི་སྣང་བ་ཅན་སྐད་ཅིག་ཙམ་གྱིས་བསྒོམ་པར་བྱ་སྟེ། གྲུ་བཞི་པ་སྒོ་བཞི་དང་ཀ་བ་བརྒྱད་ཀྱིས་ཉེ་བར་མཛེས་པ། དྲ་བ་དང་དྲ་བ་ཕྱེད་པ་དང་ཏྭ་ར་ན་ལ་སོགས་པས་སྤྲས་པ་སེམས་ལས་གྲུབ་པར་རྣམ་པར་བསམ་མོ། །དེའི་དབུས་སུ་ཟླ་བ་དང་ཉི་མ་ཁ་  
སྦྱོར་བར་ཆུད་པའི་ཧཱུ་དང་ཨཾ་གྱི་ས་བོན་གཉིས་ལས་ཡང་དག་པར་བྱུང་བའི་གྲི་གུག་དང་ཐོད་པ་ལ་ལྟེ་བར་ལྷའི་ས་བོན་གཉིས་ཀྱིས་མཚན་པ་བལྟའོ། །དེ་དག་ཐམས་ཅད་ཡོངས་སུ་གྱུར་པ་ལས། །བདག་ཉིད་དཔལ་དགྱེས་མཛད་རྡོ་རྗེའི་གཟུགས་སྐུ་མདོག་སྔོན་པོ་ཞལ་བརྒྱད་པ། ཕྱག་བཅུ་དྲུག་  
པ་ཞབས་བཞི་པ་བདག་མེད་མ་དང་ལྷན་ཅིག་མཆོག་ཏུ་དགའ་བ་བདེ་བ་ཆེན་པོར་རོ་གཅིག་པ། ཕན་ཚུན་འཁྲིགས་པས་ཆགས་པ་དང་ལྡན་པར་བལྟ་བར་བྱའོ། །དེ་ནས་ཨོཾ་པདྨ་སུ་ཁ་དྷ་ར་མ་ཧཱ་རཱ་ག་སུ་ཁཾ་ད་ད་ཙ་ཏུར་ཨཱ་ནནྡ་བྷ་ག་བི་ཤྭ་ཧཱུ་ཧཱུ་ཧཱུ་ཀ་རྱཾ་ཀུ་རུ་ཥྚ་མེ། །ཨོཾ་བཛྲ་མ་ཧཱ་དྭེ་ཥ་ཙ་ཏུ་ར་ཨཱ་ནནྡ་ཡ་ཀ་ཁ་མུ་ཁེ་ཀ་རཱ་  
སོ་ནཱ་ཐ་ཧཱུ་ཧཱུ་ཧཱུ་ཀ་རྱཾ་ཀུ་རུ་ཥྭ་མེ་ཞེས་བྱ་བ་འདིས་ཕྱི་རོལ་གྱི་ཆགས་པའི་བྱ་བ་ལ་རྡོ་རྗེ་དང་པདྨ་བྱིན་གྱིས་བརླབ་པར་བྱའོ། །དེ་ནས་བསྲུབ་ཅིང་སྲུབས་པའི་སྦྱོར་བས་ལྷའི་འཁོར་ལོ་དབྱུང་བར་བྱ་སྟེ། དེ་ལ་ཤར་ལ་སོགས་པའི་སྒོ་རུ་རིམ་པ་ཇི་ལྟ་བ་བཞིན་དུ་ཚངས་པ་དང། །དབང་པོ་དང། ཉེ་བའི་དབང་པོ་དང། དྲག་པོའོ། །དེ་  
བཞིན་དུ་དབང་ལྡན་ལ་སོགས་པའི་མཚམས་སུ་ནི་གཤིན་རྗེ་དང་ནོར་བདག་དང་བདེན་བྲལ་དང། ཐགས་བཟངས་རིས་དང། དེ་ལྟར་གདན་བརྒྱད་པོ་དག་བསྒོམ་པར་བྱའོ། །དེའི་སྟེང་དུ་ཟླ་བ་དང་ཉི་མ་ཁ་སྦྱོར་བར་ཆུད་པའི་ག་ཙ་བ་གྷ་བ་ཤ་ལ་ཌ་ཞེས་བྱ་བའི་ས་བོན་བརྒྱད་ཀྱི་བདག་ཉིད་བལྟའོ། །དེ་དག་  
ཡོངས་སུ་གྱུར་པ་ལས། དཀར་མོ་ལ་སོགས་པའི་མཚན་མ་གྲི་གུག་དང། རྡེའུ་ཆུང་དང། རུས་སྦལ་དང། སྦྲུལ་དང། སེང་གེ་དང། དགེ་སློང་དང། འཁོར་ལོ་དང། རྡོ་རྗེ་དག་བསམ་པར་བྱའོ། །དེའི་སྟེང་དུ་ཡང་ས་བོན་བརྒྱད་ཀྱི་མཚན་མ་སྟེ། དེ་དག་ཐམས་ཅད་སོ་སོར་གཅིག་ཏུ་ཡོངས་སུ་གྱུར་པ་ལས་  
  
།དེ་ལས་ཤར་ཕྱོགས་ཀྱི་སྒོར་ནི་དཀར་མོ་གཟུགས་ཀྱི་ཕུང་པོའི་རང་བཞིན་ག་ཡིག་ལས་བྱུང་བ་མདོག་སྔོན་མོ་ཕྱག་གཡས་ན་གྲི་གུག་གཡོན་ན་རོ་ཧི་ཏའི་ཉ་བསྣམས་ཤིང་ཚངས་པ་མནན་པ་དགོད་པར་བྱའོ། །ལྷོ་སྒོར་ནི་ཆོམ་རྐུན་མ་ཚོར་བའི་ཕུང་པོའི་རང་  
བཞིན་ཙ་ཡིག་ལས་ཡང་དག་པར་བྱུང་བ་བཙོད་ཀྱི་མདོག་ཅན་ཕྱག་གཡས་ན་རྡེའུ་ཆུང་གཡོན་ན་ཕག་པ་བསྣམས་ཤིང་དབང་པོ་མནན་པ་དགོད་པར་བྱའོ། །ནུབ་ཀྱི་སྒོ་རུ་ནི་རོ་ལངས་མ་འདུ་ཤེས་ཀྱི་ཕུང་པོ་ལས་སྒྲུབ་ཅིང་བ་ཡིག་ལས་སྐྱེས་པ་གསེར་བསྲེགས་པའི་མདོག་ཅན་ཕྱག་གཡས་ན་རུས་སྦལ་  
གཡོན་ན་པདྨའི་སྣོད་བསྣམས་ཤིང་ཉེ་བའི་དབང་པོ་མནན་པ་བསམ་པར་བྱའོ། །བྱང་ཕྱོགས་ཀྱི་སྒོར་ནི་ཟ་ཕོད་མ་འདུ་བྱེད་ཀྱི་ཕུང་པོའི་རང་བཞིན། གྷ་ཡིག་ལས་སྐྱེས་པ་མ་ར་ཀ་ཏ་ལྟ་བུ་ཕྱག་གཡས་ན་ཐོད་པ་བསྣམས་ཤིང་དྲག་པོ་མནན་པ་བལྟ་བར་བྱའོ། །དབང་ལྡན་གྱི་མཚམས་སུ་སྦོས་མོ་སའི་  
ཁམས་ཀྱི་རང་བཞིན་བ་ཡིག་ལས་སྐྱེས་པ་མདོག་སྔོན་མོ་གཡས་ན་སེང་གེ་གཡོན་ན་དགྲ་སྟ་བསྣམས་ཤིང་ག་ཤིན་རྗེ་མནན་པར་བསྒོམ་པར་བྱའོ། །མེའི་མཚམས་སུ་རི་ཁྲོད་མ་ཆུའི་ཁམས་ཀྱི་རང་བཞིན་ཤ་ཡིག་ལས་ཡང་དག་པར་བྱུང་བ་མདོག་དཀར་མོ་ཕྱག་གཡས་ན་དགེ་སློང་གཡོན་ན་བསིལ་  
བྱེད་བསྣམས་ཤིང་ནོར་བདག་མནན་པ་བསྒོམ་པར་བྱའོ། །བདེན་བྲལ་གྱི་མཚམས་སུ་ནི་གཏུམ་མོ་མེའི་ཁམས་ཀྱི་རང་བཞིན་ལ་ཡིག་ལས་སྐྱེས་པ་ནམ་མཁའི་མདོག་ཅན་གཡས་ན་འཁོར་ལོ་འཛིན་པ་གཡོན་ན་ཐོད་པ་བསྣམས་ཤིང་སྲིན་པོ་མནན་པ་བསྒོམ་པར་བྱའོ། །རླུང་གི་མཚམས་སུ་ནི་  
སྨེ་མ་རླུང་གི་ཁམས་ཀྱི་རང་བཞིན་ཌ་ཡིག་ལས་ཡང་དག་པར་བྱུང་བ་སྣ་ཚོགས་ཀྱི་མདོག་ཅན་ཕྱག་གཡས་ན་རྡོ་རྗེ་བསྣམས་པ་གཡོན་ན་སྡིགས་མཛུབ་མཛད་ཅིང་ལྷ་མ་ཡིན་མནན་པ་བསྒོམ་པར་བྱའོ། །དེ་དག་ཐམས་ཅད་ཀྱང་སྤྱན་གསུམ་པ་མཆེ་བ་གཙིགས་པ་དབུ་སྐྲ་ཁམ་པ་གྱེན་དུ་འགྲེང་བ་  
གཅེར་བུ་ཕྱག་རྒྱ་ལྔ་དང་ལྡན་པ་ཕྱེད་ཀྲུང་བཅས་པའི་གར་གྱིས་བཞུགས་པའི་བྱང་ཆུབ་ཀྱི་སེམས་འཕྲོས་པ་ལས་ཡང་དག་པར་བྱུང་བ་བསྒོམ་པར་བྱའོ། །འདིའི་མཐར་བཅོམ་ལྡན་འདས་ཤིན་ཏུ་འཇུངས་པས་མཆོག་ཏུ་བདེ་བ་ཆེན་པོར་རོ་གཅིག་པར་ལྡན་པའི་རིག་མ་དང་ལྷན་ཅིག་ཏུ་ཞུ་  
  
༄༅། །ས་བོན་གྱི་གཟུགས་སུ་གནས་པར་གྱུར་ཏོ། །དེ་ལ་སྤོས་མོ་ལ་སོགས་པའི་ལྷ་མོ་བཞི་བདག་གི་བདག་པོ་མེད་པར་ཤེས་ནས་ཆེར་ཡིད་མི་བདེ་བ་ཐོབ་སྟེ། མྱ་ངན་གྱིས་གདུངས་ནས། བཅོམ་ལྡན་འདས་ཀྱི་ཐུགས་སད་པར་བྱེད་པའི་རྡོ་རྗེའི་གླུས་སློང་བར་བྱེད་པ་ནི། སྙིང་རྗེའི་  
ཡིད་ཀྱིས་བཅོམ་ལྡན་བཞེངས། །སྦོས་མོ་བདག་ལ་ཡོངས་སུ་སྐྱོབས། །སྟོང་བའི་ཏིང་འཛིན་སྤངས་ནས་སུ། །བདེ་ཆེན་འདོད་པས་བདག་ལ་སྦྱོར། །ཁྱོད་མི་བཞུགས་པས་བདག་འགུམ་པས། །སྟོང་པའི་རང་བཞིན་སྤངས་ནས་སུ། །རི་ཁྲོད་མ་དགོས་བསྒྲུབ་པའི་ཕྱིར། །དགྱེས་པའི་རྡོ་རྗེ་ཁྱེད་  
བཞེངས་ཤིག་འདོད་པས་འཇིག་རྟེན་སྙན་མནན་ནས། །གཙོ་བོ་ཅི་ཕྱིར་སྟོང་ཉིད་བཞུགས། །ཁྱོད་མི་བཞུགས་ནི་ཕྱོགས་རྨོངས་པས། །གཏུམ་མོ་བདག་ནི་གསོལ་བ་འདེབས། །བདག་གིས་ཁྱེད་ཀྱི་ཐུགས་འཚལ་གྱིས། །སྒྱུ་འཕྲུལ་ལྟ་བུར་ཁྱེད་བཞེངས་ཅིག་འགྲོ་གཙོ་སྨེ་མ་བདག་ལགས་ཞེས།།  
ཐུགས་རྗེ་རྒྱུན་ཆད་མ་མཛད་ཅིག་དེ་ཁོ་ན་ཉིད་ཀྱི་གླུ་འདིས་གཉིད་བསངས་པ་དང་འདྲ་བར་བཅོམ་ལྡན་འདས་ཟླ་བ་ཞུ་བ་ལྟ་བུའི་བདུད་རྩིའི་གཟུགས་ལས་བཞེངས་ཏེ། དེའི་སྟེང་དུ་ས་བོན་གཉིས་ལས་བྱུང་བའི་མཚན་མ་གཉིས་ཀྱི་སྟེང་དུ་ཡང་ཧཱུ་དང་ཨཾ་གྱི་ས་བོན་གཉིས་ཀྱིས་མཚན་པའོ། །དེ་དག་ཉི་མའི་  
དཀྱིལ་འཁོར་དང་བཅས་པ་ཐམས་ཅད་གཅིག་ཏུ་ཡོངས་སུ་གྱུར་པ་ལས། ཉི་མའི་དཀྱིལ་འཁོར་གྱི་དབུས་སུ་ཧཱུ་ཡིག་ལས་བྱུང་བ་ཨཾ་ཡིག་ལས་ཡང་དག་པར་བྱུང་བའི་བདག་མེད་མ་དང་ཡང་དག་པར་ལྡན་པའི་བཅོམ་ལྡན་འདས་དཔལ་དགྱེས་མཛད་རྡོ་རྗེ་བདག་ཉིད་སྤྲུལ་པར་བྱ་སྟེ། སྐུ་མདོག་  
སྔོན་པོ་ཆེར་དྲག་པ་སྤྱན་གསུམ་པ་དབུ་སྐྲ་ཁམ་པ་གྱེན་དུ་འབར་བ་དབུ་ལ་སྣ་ཚོགས་རྡོ་རྗེས་མཚན་པ། དཔྲལ་བའི་སྟེང་དུ་ཐོད་པ་ལྔའི་ཕྲེང་བས་བརྒྱན་པ། །སྨིན་མ་གཉེར་མའི་ཁྲོ་གཉེར་ཅན་གྱི་ཞལ་དང་པོ་སྔོན་པོ། གཡས་ཀྱི་དཀར་པོ། །གཡོན་གྱི་དམར་པོ། །ཡང་གཡོན་གྱི་ཞལ་  
གཉིས་སྔོ་བ། དེ་བཞིན་དུ་གཡས་ཀྱི་ཞལ་གཉིས་སྔོ་བ། སྟེང་གི་ཞལ་དུ་བའི་མདོག་ཅན་རྣམ་པར་གཙིགས་པའོ། །ཞལ་དེ་དག་ཐམས་ཅད་མཆེ་བ་གཙིགས་ཤིང་སྤྱན་གསུམ་པའོ། །གཡས་པའི་ཕྱག་བརྒྱད་ན་པདྨའི་སྣོད་བརྒྱད་ལ་གནས་པའི་རིམ་པ་ཇི་ལྟ་བ་བཞིན་དུ་གླང་པོ་ཆེ་  
  
རྟ་དང། བོང་བུ་དང། བ་ལང་དང། རྔ་མོ་དང། མི་དང། ཁྱི་དང། མ་ཧེའོ། །དེ་བཞིན་དུ་གཡོན་པའི་ཕྱག་བརྒྱད་ན་ནི་སའི་ལྷ་མོ་དང། ཆུ་ལྷ་དང། མེ་ལྷ་དང། རླུང་ལྷ་དང། ཟླ་བ་དང། ཉི་མ་དང། གཤིན་རྗེ་དང། ནོར་སྦྱིན་ནོ། །སྐུ་ལ་མགོ་བོ་རློན་པའི་ཕྲེང་བས་བརྒྱན་བ། ཕྱག་རྒྱ་དྲུག་  
དང་ལྡན་པ་གཅེར་བུ་ཞབས་གཡས་བརྐྱང་བས་བཞུགས་པ། ཉི་མའི་དཀྱིལ་འཁོར་ལ་ཕུང་པོ་དང། ཉོན་མོངས་པ་དང། འཆི་བདག་དང། ལྷའི་བུའི་བདུད་བཞི་མཉམ་པར་མནན་པའི་གར་གྱིས་རོལ་པས་བཞུགས་པར་བསྒོམ་མོ། །བདག་མེད་མ་ནི་སྔོན་མོ་ཕྱག་གཉིས་ན་གྲི་གུག་དང་  
ཐོད་པར་ལྡན་པ་སྟེ། ཕྱག་གཡས་པ་དང་གཞན་གྱིས་ལྷན་ཅིག་མཉམ་པར་འཁྱུད་པ་གཅེར་བུ་ཕྱག་རྒྱ་ལྔ་དང་ལྡན་པ་སྤྱན་གསུམ་པ་ཐོད་པའི་ཕྲེང་བས་མགོ་བོར་བརྒྱན་པ། སྐུ་ལ་སྐྱེས་པའི་མགོ་བོའི་ཕྲེང་བ་སྐམ་པོས་བརྒྱན་པ། གཡོན་བརྐྱང་བ་བཅོམ་ལྡན་འདས་དང་མཉམ་པར་ལྡན་པས་  
མཆོག་ཏུ་བདེ་བའི་རོལ་ཆགས་པའི་བཅོམ་ལྡན་འདས་མ་བསྒོམ་པར་བྱའོ། །རིག་པའི་ཚོགས་ཀྱི་དཀྱིལ་འཁོར་གྱི་འཁོར་ལོ་ཇི་ལྟ་བ་དེ་བཞིན་དུ་ཡང་བལྟ་སྟེ། རང་གི་འོད་ཟེར་གྱི་ཚོགས་ཀྱིས་ནམ་མཁའ་ཐམས་ཅད་ཡོངས་སུ་ཁྱབ་པ་བསྒོམ་མོ། །དེ་ནས་རང་གི་སྙིང་གར་གནས་པའི་རང་གི་  
ས་བོན་ལས་འོད་ཟེར་འཕྲོས་ཏེ། འོད་ཟེར་དེས་ཁམས་གསུམ་ཐམས་ཅད་དུ་ཁྱབ་ནས་སླར་ཡི་གེ་དེ་ཉིད་དུ་གཞུག་གོ། །ཡང་ནམ་མཁའི་ངོས་སུ་ཡོངས་སུ་འཕྲོས་ནས་ཡེ་ཤེས་ཀྱི་འཁོར་ལོ་མངོན་སུམ་དུ་སྤྱན་དྲངས་ཏེ་མདུན་དུ་བྱོན་པ་ལ། ཡང་དག་པར་མཆོད་ཅིང་བསྟོད་ནས། རང་གི་  
དམ་ཚིག་གི་འཁོར་ལོ་ལ་གཞུག་པར་བྱ་སྟེ། ཞུགས་ནས་ལྷ་དང་གཅིག་ཏུ་གྱུར་པའི་ང་རྒྱལ་བསྐྱེད་པར་བྱའོ། །དེ་ནས་རང་གི་སྐུའི་འོད་ཟེར་གྱི་ཚོགས་ལས་བྱུང་བའི་དེ་བཞིན་གཤེགས་པ་དང་བྱང་ཆུབ་སེམས་དཔའ་དང། རིག་པའི་ལྷ་མོ་དང། ཁྲོ་བོའི་རྒྱལ་པོ་ལ་སོགས་པ་  
རྣམས་ལ་མཆོད་པ་སྣ་ཚོགས་པའི་ཁྱད་པར་གྱིས་ཡང་དག་པར་མཆོད་དེ། དེ་དག་གིས་བདུད་རྩི་ལྔས་ཡོངས་སུ་གང་བའི་བུམ་པས་བདག་ལ་དབང་བསྐུར་བ་བསྒོམ་པར་བྱའོ། །འདི་ལྟར་རིམ་པ་ཇི་ལྟ་བ་བཞིན་དུ་རྣམ་པ་དུ་མ་དང་རྣམ་པར་སྨིན་པ་དང། རྣམ་པར་འཇོམས་པའི་དང་  
  
༄༅། །རྣམ་པའི་མཚན་ཉིད་ཀྱི་སྐད་ཅིག་མ་བཞི་པོ་དག་ལས་དགའ་བ་དང། མཆོག་ཏུ་དགའ་བ་དང། རྣམ་པའི་དགའ་བ་དང། ལྷན་ཅིག་སྐྱེས་པའི་དགའ་བའི་མཚན་ཉིད་མངོན་དུ་འགྱུར་རོ། །དགོད་པ་དང། བལྟ་བ་དང། འཁྱུད་པ་དང། འཁྲིག་པ་བཞི་རྣམ་པར་དག་པ་ལས་  
སློབ་དཔོན་དང། གསང་བ་དང། ཤེས་རབ་ཡེ་ཤེས་དང། མཆོག་ཏུ་དགའ་བའི་བདེ་བ་ཆེན་པོའི་དབང་བཞི་བླང་བར་བྱའོ། །དབང་བསྐུར་བས་རང་གི་རིགས་ཀྱི་གཙོ་བོས་མགོ་བོར་མཚན་པ་སྟེ། འདི་ལྟར་སེམས་ཀྱི་གཙོ་བོ་དང། རྟག་པ་དང། རིན་ཆེན་འབྱུང་ལྡན་དང། འོད་དཔག་ཏུ་མེད་པ་  
རྣམས་ཀྱིས་དཀར་མོ་ལ་སོགས་པ་ལ་གདབ་པར་བྱའོ། །ཞེ་སྡང་དང། གཏི་མུག་དང། ང་རྒྱལ་དང། འདོད་ཆགས་རྣམས་ཀྱིས་ནི་སྦོས་མོ་ལ་སོགས་པའི་སྤྱི་བོར་མཚན་པར་བྱའོ། །དེ་དག་བཅོམ་ལྡན་འདས་ཀྱི་འཁོར་ལོ་དང་ལྷན་ཅིག་ཡེ་ཤེས་ལྔའི་བདག་ཉིད་དོ། །དེ་ལ་ཨཱ་ལི་ཡོངས་སུ་གྱུར་  
པའི་ཟླ་བ་ནི་མེ་ལོང་ལྟ་བུའི་རང་བཞིན་ནོ། །ཀཱ་ལི་ཡོངས་སུ་གྱུར་པའི་ཉི་མ་ནི་མཉམ་པ་ཉིད་ཀྱི་རང་བཞིན་ནོ། །དེ་དག་གི་དབུས་སུ་གྱུར་པའི་ས་བོན་དང་མཚན་མ་ནི་སོ་སོར་ཀུན་དུ་རྟོག་པའོ། །ཐམས་ཅད་གཅིག་ཏུ་ཡོངས་སུ་གྱུར་པ་ནི་བྱ་བ་གྲུབ་པའོ། །གཟུགས་བརྙན་རྫོགས་པ་ནི་ཤིན་ཏུ་རྣམ་པར་དག་པ་  
ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་ལྟར་ཁམས་གསུམ་ཐམས་ཅད་དཀྱིལ་འཁོར་གྱི་འཁོར་ལོའི་རྣམ་པར་མོས་པར་བྱའོ། །འདི་ལྟ་བུའི་ཤེས་རབ་དང་ལྷན་ཅིག་མཆོག་ཏུ་དགའ་བའི་བདེ་པ་ཆེན་པོ་རོ་གཅིག་པའི་བྱང་ཆུབ་སེམས་ཕྱུང་བ་ལས་ཡང་དག་པར་བྱུང་བ་ཤེས་པར་བྱ་སྟེ། དཀར་མོ་ལ་སོགས་པའི་ལྷ་  
མོ་བརྒྱད་རང་གི་སྐུའི་ཞལ་བརྒྱད་དུ་རིམ་པ་བཞིན་དུ་ཞུགས་པར་བསམ་པར་བྱའོ། །དེ་ལྟར་ཁམས་གསུམ་ཐམས་ཅད་ཐབས་དང་ཤེས་རབ་ཀྱི་རང་བཞིན་གཅིག་གི་ཚུལ་དུ་བྱས་པ། རང་གི་གནས་ཇི་ལྟ་བ་བཞིན་དུ་རྒྱས་བཏབ་སྟེ། མགོ་བོར་ནི་བདེ་བ་ཆེན་པོའི་འཁོར་ལོ་ལ་པདྨ་འདབ་མ་སུམ་ཅུ་རྩ་གཉིས་  
པའི་པདྨའོ། །དེའི་ལྟེ་བ་ལ་ཧ་དཀར་པོ་འོད་ཟེར་དཀར་པོ་སྣང་བ་དང་ལྡན་པར་བལྟའོ། །མགྲིན་པར་ནི་ལོངས་སྤྱོད་རྫོགས་པའི་འཁོར་ལོ་འདབ་མ་བཅུ་དྲུག་པའི་པདྨའོ། །དེའི་དབུས་སུ་ཨོཾ་དམར་པོའོ། །སྙིང་གར་ནི་ཆོས་ཀྱི་འཁོར་ལོ་ལ་འདབ་མ་བརྒྱད་པའི་པདྨའོ། །དེའི་དབུས་སུ་ནི་ཧཱུཾ་སྔོན་པོའོ། །  
  
།དེའི་སྙིང་པོ་ལ་ཨ་འོད་ཟེར་ལྔའི་བདག་ཉིད་བསྒོམ་པར་བྱའོ། །འཁོར་ལོ་དེ་དག་ཡང་དག་པར་བསྒོམས་ནས་དེའི་འོད་ཟེར་གྱི་ཚོགས་ཀྱིས་ནམ་མཁའ་ལ་སྤྲོ་ཞིང་བསྡུས་ཏེ་དེ་ཉིད་དུ་ཐིམ་པར་བྱའོ། །དེ་ནས་རང་གི་ལུས་ལ་  
གནས་པའི་ཕྱག་རྒྱ་དྲུག་གི་གཟུགས་དེ་བཞིན་གཤེགས་པའི་བདག་ཉིད་ཀྱི་གོ་ཆ་བཅིང་བར་བྱ་སྟེ། འཁོར་ལོ་གཟུགས་ནི་མི་བསྐྱོད་པ། །རྣ་ཆ་འོད་དཔག་མེད་པའི་བདག་མགུལ་གྱི་ཕྲེང་བ་རིན་ཆེན་གཙོ། །ལག་རྒྱན་རྣམ་པར་སྣང་མཛད་གནས། །སྐ་རགས་ལ་ནི་དོན་གྲུབ་བཞུགས། །ཡན་ལག་ཀུན་  
སྤྱོད་རྡོ་རྗེ་འཛིན། །དེ་བཞིན་དུ། མིག་གཉིས་གཏི་མུག་རྡོ་རྗེ་མ། །སྙན་ལ་ཞེ་སྡང་རྡོ་རྗེ་མ། །སྣ་ལ་སེར་སྣ་རྡོ་རྗེ་མ། །ཁ་ལ་འདོད་ཆགས་རྡོ་རྗེ་མ། །རེག་ནི་ཕྲག་དོག་རྡོ་རྗེ་མའོ། །ཡིད་ནི་བདག་མེད་རྣལ་འབྱོར་མའོ། །དེ་དག་ནི་དམ་ཚིག་ཏུ་གྱུར་པའོ། །དེ་ནས་ཆོ་ག་སྣ་ཚོགས་པའི་སྔགས་བཟླས་པ་ནི་སྔགས་ཀྱི་  
ཡི་གེའི་ཚོགས་བརྗོད་པས། དེ་དག་ལྷ་མོའི་ཞལ་ནས་ཕྱུང་སྟེ་འོད་ཟེར་དང་བཅས་པ་རང་གི་ཞལ་དུ་ཞུགས་ནས་རྡོ་རྗེའི་ལམ་ནས་བྱུང་སྟེ། རང་གི་ལྷ་མོའི་པདྨར་དབབ་པོ། །དེ་ཡང་ལྷ་མོའི་ཞལ་ནས་བདག་གི་ཞལ་དུ་སྟེ། རིམ་པ་དུ་མར་རྒྱུན་མི་འཆད་པར་སྔགས་ཀྱིས་འཁོར་བར་བྱའོ། །ལས་ཀྱི་བྱེ་  
བྲག་ལས་ནི་ཁ་དོག་གི་བྱེ་བྲག་ཏུ་བྱས་ཏེ། དེ་ལྟར་མི་སྐྱོའི་བར་དུ་སྔགས་ཡོངས་སུ་བཟླའོ། །དེ་ནས་རང་གི་སྙིང་གར་ཉི་མ་དང་ཟླ་བའི་བར་དུ་སྔོན་པོའི་རྣམ་པར་སྤྲོ་བ་དང་བསྡུ་བའི་ལུས་བསྒོམ་སྟེ། བདག་མེད་མའི་སྙིང་གར་ཡང་ཟླ་བ་ལ་ཨཾ་བལྟ་སྟེ། ཨ་དང་ཟླ་བའི་དཀྱིལ་འཁོར་དེ་དག་ལྷན་ཅིག་  
ཏུ་ཞུ་བ་དང་ལྡན་པའི་བཅོམ་ལྡན་འདས་མ་བཅོམ་ལྡན་འདས་ཀྱི་ཐུགས་ཀར་ཞུགས་པར་རྣམ་པར་བསམ་མོ། །དེ་ནས་བཅོམ་ལྡན་འདས་ཀྱི་ཐུགས་ཀ་ན་གནས་པའི་ཟླ་བ་དང་ཉི་མའི་དབུས་ཀྱི་ཧཱུ་ལས་འཕྲོས་པའི་ཨཱ་ལི་ཀཱ་ལིའི་འོད་ཟེར་གྱི་ཚོགས་འབྱུང་བ་དང་འཇུག་པའི་དབུགས་ཀྱིས་སྤྲོ་བ་དང་  
བསྡུ་བས་རང་གི་དེ་ཉིད་དུ་ཞུགས་ནས་གཅིག་ཏུ་གྱུར་ཏེ། ཟླ་བ་དང་ཉི་མ་ཁ་སྦྱོར་བའི་ནང་ས་བོན་གྱི་ལུས་ཀྱིས་གནས་པ་དེའི་ཚེ། འདི་ལྟར་བསམ་མོ། །ཐོག་མ་ཐ་མ་མེད་པ་ཡི། །འཁོར་མིན་མྱ་ངན་འདས་མ་ཡིན། །གཞན་མིན་བདག་ཉིད་མ་ཡིན་པ། འདི་ནི་མཆོག་ཏུ་བདེ་ཆེན་ཡིན། །དེ་བཞིན་  
  
༄༅། །དུ་ས་བོན་ཡི་གེ་ཟླ་བ་དང་ཉི་མ་དང་འདྲེས་པར་གྱུར་པའི་བདུད་རྩིའི་རང་བཞིན་གྱི་འོད་ཀྱི་གོང་བུའི་རྣམ་པ་དང་མར་མེའི་རྩེ་མོ་ལྟ་བུའི་རིམ་པ་བཞིན་དུ་མཆོད་པ་དང་གཏོར་མའི་ཡོ་བྱད་སྔོན་དུ་འགྲོ་བས་བསྒོམ་པར་བྱའོ། །ཨོཾ་ཨིནྡ་ཛ་མ་ཛ་ལ་ཛཀྑ་བྷཱུ་ཏ་བཧྣི་བཱ་ཨུ་རཱཀྑ་ཙནྡ་  
སུཛྫ་མཱ་ད་པཱཔྤ་ཏ་ལ་པཱ་ཏཱ་ལེ། ཨཊྚ་སཔྤ་སཱ་ཧཱ། ཨི་དཾ་བ་ལི་བྷུཉྫ་ཛི་གྷཾ་ཕུལླ་དྷཱུཔྤ་མཱཾ་ས་པིཾ་ག་ཨཾ་བ་སཔྤ་ཀཛྫ་ས་དཱ་ཁནྟི་ཁུ་ཎི་ཕེཊ་གཱ་ད། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ། ཨཱ་དྱ་ནུཏྤནྣ་ཏཏ་ཨོཾ་ཨཱཧཱུ་ཕཊ་སཱ་ཧཱ། འབྱུང་པོ་ཐམས་ཅད་པའི་གཏོར་མའི་སྔགས་སོ། །ཨོཾ་ཨཥྚཱ་ན་ནཱ་ཡ། པིཾ་གོརྡྷ་  
ཀེ་ཤ་ཝརྟྨ་ནེ། ཙ་ཏུརྦིཾ་ཤ་ཏི་ནེ་ཏྲཱ་ཡ། ཥོ་ཌ་ཤ་བཧུ་ཛཱ་ཡ། ཀྲྀཥྞ་ཛཱི་མའུ་ཏ་ཝ་པུ་ཥེ། ཀ་པཱ་ལ་མཱ་ལཱ་ནེ་ཀཱ་དྷཱ་རི་ཎེ། ཨཱདྷྨ་ཏ་ཀྲཱུ་ར་ཙིཏྟཱ་ཡ། ཨརྡྷེནྡུ་དཾ་ཥྚྲྀ་ཎེ། ཨོཾ་མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫྫ་ཡ་གརྫྫ་ཡ། ཏརྫྫ་ཡ་ཏརྫྫ་ཡ། ཤོ་ཥ་ཡ་ཤོ་ཥ་ཡ། སཔྟ་སཱ་ག་རཱན། བནྡྷ་བནྡྷ། ནཱ་ག་ཨཥྚ་  
ཀཱ་ན་གྲྀཧྞ་གྲྀཧྞ་སརྦྦ་ཤ་ཏྲཱུཾ་ན། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ། ཕཊ་སཱ་ཧཱ། བཅོམ་ལྡན་འདས་ཀྱི་རྩ་བའི་སྔགས་སོ། །ཨོཾ་དེ་བ་པི་ཙུ་བཛྲ་ཧཱུ་ཧཱུ་ཧཱུ་ཕཊ་སཱ་ཧཱ། སྙིང་པོའོ། །ཨོཾ་བཛྲ་ཀརྟ་རི་ཧེ་བཛྲཱ་ཡ་ཧཱུ་ཧཱུ་ཧཱུ་ཕཊ། ཉེ་བའི་སྙིང་པོའོ། །ཨོཾ་ཨ་ཀ་ཙ་ཊ་ཏ་བ་ཡ་ཤ་སཱ་ཧཱ། གྲོང་ཁྱེར་བསྐྱོད་པའི་སྔགས་སོ། །མཆོད་  
པ་དང་གཏོར་མ་བྱ་བའི་ཆོ་གའི་དུས་སུ་དང་པོ་དང་ཐ་མར་དམ་ཚིག་པའི་མཆོག་གི་གླུ་བརྗོད་པར་བྱ་སྟེ། ཀོལླ་ཨི་རེ་ཏྠི་ཨ་པོ་ལཱ། མུམྨུ་ཎི་རེ་ཀཀྐོ་ལཱ། གྷ་ཎེ་ཀྲྀ་པི་ཏ་ཧོ་བཱཛྫ་ཨི། ཀ་རུ་ཎེ་ཀི་ཡ་བི་ན་རོ་ལཱ། ཏ་ཧིཾ་བ་ལ་ཁཱཛྫ་ཡི། གཱ་ཌྷེམྨ་ཨ་ཎཱ་བིཛྫ་ཡི། ཧེ་ལེ་ཀཱ་ལིཉྫ་ར་པ་ཎི་ཡ་ཡི། དུནྡུ་ར་བཱཛྫི་ཨ་ཨི་  
ཙ་ཧུ་ས་མཱ་ཀ་ཏྠུ་རཱི་སིཏླཱ། ཀཔྤུ་ར་ལཱ་ཡཱི་ཨ་ཨི། མཱ་ལ་ཨིནྡྷ་ཎ་སཱ་ལིཾ་ཛ། ཏ་ཧིཾ་བྷ་རུ་ཁཱ་ཧི་ཨ་ཨི། ཕྲེཾ་ཁ་ཎ་ཁེ་ཊ་ཀ་རེནྟེ། སུདྡྷ་ཨ་སུདྡྷ་ན་མུ་ཎི་ཨ་ཨི། ནི་རཱཾ་སུ་ཨཾ་གེ་ཙ་ཌཱ་པི་ཨ་ཨི། ཏ་ཧིཾ་ཛ་ས་རཱ་ཝ་པ་ཎི་ཨ་ཨི། མ་ལ་ཡ་ཛེ་ཀུནྡུ་རུ་བཱ་ཊ་ཨི། ཌིཎྜི་མ་ཏ་ཧིནྣ་བཱཛྫི་ཡ་ཡི། འདི་ལྟར་མཚམས་སུ་ལྷག་  
པར་གནས་པ་དང། ཚོགས་ཀྱི་མཆོད་པའི་དུས་སུ་རྡོ་རྗེ་དང་དྲིལ་བུ་འཛིན་པའི་སྔགས་པས་དངོས་གྲུབ་ཐམས་ཅད་ཉེ་བར་བྱ་བའི་ཕྱིར་གླུ་འདི་ཤིན་ཏུ་དལ་བས་བླང་བར་བྱའོ། །ཇི་ལྟར་བསྟན་པའི་རིམ་པ་དེ་བཞིན་དུ། དཀྱིལ་འཁོར་གྱི་འཁོར་ལོའི་ནང་དུ་བཅོམ་ལྡན་འདས་  
  
།ཁ་ཊཱཾ་ག་གཅེར་བུ་ཞབས་གཡས་པ་བརྐྱང་བས་རོ་ལ་གནོན་པ་བསྒོམ་པར་བྱའོ། །དེ་བཞིན་དུ་ཕྱག་བཞི་པ་ནི་གཡས་ན་རྡོ་རྗེ་གཡོན་ན་ཐོད་པ་ལྷག་མའི་ཕྱག་གཉིས་ཀྱིས་རང་གི་རིག་མ་ལ་འཁྱུད་པའོ། །དེ་དག་ཇི་  
ལྟ་བ་བཞིན་དུ་ཞལ་གསུམ་པ་ཕྱག་དྲུག་པ་ལ་ནི་ཞལ་གཡོན་པ་དམར་པ་གཡས་པ་དཀར་པོ། །ཕྱག་གཡོན་ན་རྩེ་གསུམ་པ་དང་དྲིལ་བུ། ཕྱག་གཡས་ན་རྡོ་རྗེ་དང་གྲི་གུག། ཕྱག་ལྷག་མ་གཉིས་ཀྱིས་རང་གི་རིག་མ་ལ་འཁྱུད་པའོ། །དེའི་བཅོམ་ལྡན་འདས་མ་ནི་གྲི་གུག་དང་ཐོད་པར་ལྷན་ཅིག་ལྡན་པའི་  
ཕྱག་གིས་བཅོམ་ལྡན་འདས་ལ་མཉམ་པར་འཁྱུད་པའོ། །ཕྱག་གཉིས་པ་དང་ཕྱག་བཞི་པ་དང་ཕྱག་དྲུག་པ་འདི་དག་ཀྱང་མདོག་སྔོན་པོ་སྤྱན་གསུམ་པ་སྐྲ་ཁམ་པ་གྱེན་དུ་འགྲེང་པ་ཕྱག་རྒྱ་དྲུག་དང་ལྡན་པ། ཞབས་གཡས་པ་བརྐྱང་བས་རོ་ལ་གནོན་པར་བསམ་མོ། །འོན་ཀྱང་ཞལ་བརྒྱད་པ་མི་སྒོམ་པས་  
ཀྱང་ལྷའི་འཁོར་ལོ་རང་གི་ལུས་ལ་གཞུག་པར་བསྒོམ་མོ། །ཨོཾ་ཏྲཻ་ལོཀྱཱ་ཀྵེ་པ་ཧཱུ་ཧཱུ་ཧཱུ་ཕཊ་སཱ་ཧཱ། ཕྱག་གཉིས་པའི་སྔགས་སོ། །ཨོཾ་ཛཱ་ལ་ཛཱ་ལ་བྷྱོཾ་ཧཱུ་ཧཱུ་ཧཱུ་ཕཊ་སཱ་ཧཱ། ཕྱག་བཞི་པའི་སྔགས་སོ། །ཨོཾ་ཀི་ཊི་ཀི་ཊི་བཛྲ་ཧཱུ་ཧཱུ་ཧཱུ་ཕཊ་སཱ་ཧཱ། ཕྱག་དྲུག་པའི་སྔགས་སོ། །ཆོ་ག་ལྷག་མ་རྣམས་ནི་སྔ་མ་བཞིན་དུ་བྱའོ། །  
གཞན་ཡང་འདི་ལྟར་ཤེས་པར་བྱ་སྟེ། སྙིང་རྗེའི་སྤྱན་ནི་དམར་པོ་སྟེ། ཡན་ལག་སྔོན་པོ་བྱམས་པའི་སེམས། །བསྡུ་དངོས་བཞི་ནི་ཞབས་བཞིར་བཤད། །ཞལ་བརྒྱད་རྣམ་པར་ཐར་པ་བརྒྱད། །ཕྱག་ནི་སྟོང་པ་བཅུ་དྲུག་སྟེ། །རུས་རྒྱན་ཕྱག་རྒྱ་རྣམ་པ་ལྔ། །ཁྲོ་བོ་གདུག་པ་འདུལ་བ་སྟེ། །ཤ་ནི་པུཀྐ་སཱི་རུ་བཤད། །  
ཁྲག་ནི་རི་ཁྲོད་མ་རུ་བརྟག་ཙཎྜ་ལཱི་ནི་ཁུ་བའི་གཟུགས། །སྨེ་མ་རྐང་དང་ཚིལ་བུ་སྟེ། །པགས་པ་བྱང་ཆུབ་ཡན་ལག་བདུན། །རུས་པ་འཕགས་པའི་བདེན་པ་བཞི། །དེ་ལྟར་སྔགས་པས་མོས་བྱས་ནས། ལྷ་ཡི་སྦྱོར་བས་རབ་ཏུ་རྒྱུ། །དེ་ནས་སྨོན་ལམ་གདབ་པར་བྱ། །རིགས་སྐྱེས་རྗེས་སུ་མ་ཉམས་ཤིང་  
དམ་ཚིག་ཅན་དགྱེས་རྡོ་རྗེ་འཆང། །སྙིང་རྗེ་ལྡན་ཞིང་བླ་མ་གུས། །སྐྱེ་ཞིང་སྐྱེ་བར་བདག་གྱུར་ཅིག་ལག་ན་རྡོ་རྗེ་དྲིལ་སྒྲོགས་ཤིང། །ཟབ་མོའི་ཆོས་ནི་རབ་འདོན་པ། །ཤེས་རབ་འདུས་པའི་ཁུ་བ་ཅན། །སྐྱེ་ཞིང་སྐྱེ་བར་བདག་གྱུར་ཅིག་ཅུང་ཟད་ཙམ་གྱི་སྒྲུབ་ཐབས་འདི། །དད་པའི་ཤུག་ཀྱིས་བདག་  
  
༄༅། །གིས་བྲིས། །བློ་གྲོས་རབ་དམན་བདག་ལ་ནི། །དེ་ཉིད་མཁྱེན་རྣམས་བཟོད་པར་གསོལ། །བླ་མའི་ཞབས་ཀྱི་པདྨར་གུས་ཤིང་སེམས་ཅན་བརྩེ། །ཟླ་བའི་ཐིགས་པའི་རིགས་རྣམས་རབ་དགའ་བ། །མངོན་པའི་ང་རྒྱལ་དགྲ་ལས་རང་རྒྱལ་བའི། །ལྷ་ཡི་མཚན་མ་རྙེད་ནས་བདག་  
གིས་བྲིས་པ་ཡིན། །དགྱེས་པའི་རྡོ་རྗེ་རྙེད་དཀའ་བའི། །སྒྲུབ་པའི་ཐབས་སུ་བྱས་པ་ཡིས། །བསོད་ནམས་གང་ཞིག་རྙེད་པ་དེས། །འཇིག་རྟེན་རྡོ་རྗེ་འཛིན་གྲུབ་ཤོག་དཔལ་དགྱེས་པའི་རྡོ་རྗེའི་སྒྲུབ་ཐབས། །སློབ་དཔོན་པདྨས་མཛད་པ་རྫོགས་སོ།། །།  
  
  
