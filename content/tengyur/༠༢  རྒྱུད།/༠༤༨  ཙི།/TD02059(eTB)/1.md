  
།རྒྱ་གར་སྐད་དུ། ཧ་རི་ཏི་ཀུཎྜ་ལ་དྷ་ར་ནི་སཱ་དྷ་ནཾ། བོད་སྐད་དུ། འཕྲོག་མ་རྣ་ཆ་འཛིན་མའི་སྒྲུབ་ཐབས། ཨོཾ་ཧྲིཿ། ཞེས་སོ། །འཕྲོག་མ་རྣ་ཆ་འཛིན་མ་ཞེས་བྱ་བ་ཨ་པ་ཚ་རའི་སྒྲུབ་ཐབས་ལ་གོང་བཞིན་དུ་རྟགས་དང་ལྡན་པའི་རྣལ་འབྱོར་པས། རིའི་རྩེ་མོར་ཉི་མ་རེ་ལ་ཁྲི་ཕྲག་རེ་བཟླས་  
ལ་ཉའི་ནུབ་མོ་མཚན་ཕྱེད་ཀྱི་དུས་སུ་འོང་བར་འགྱུར་རོ། །དེ་ནས་འདིས་ནོར་འབུམ་ཕྲག་རེ་སྟེར་རོ། །རྒྱབ་ཏུ་ཁུར་ནས་གླིང་བཞི་སྟོན་པར་བྱེད་དོ། །བཅུད་ལ་སོགས་པ་སྟེར་རོ། །རྣ་ཆ་འཛིན་པའི་ཨ་པ་ཚ་རིའི་སྒྲུབ་ཐབས་རྫོགས་སོ།།  
  
