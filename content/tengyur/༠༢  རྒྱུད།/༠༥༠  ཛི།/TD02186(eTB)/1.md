  
།རྒྱ་གར་སྐད་དུ། བྷ་ག་བའན་ཛི་ཧཱཾ་བེ་ཤ་མནྟྲ་ཧྲྀ་ད་ཡཾ། བཛྲ་པཱ་ཎི་སཱ་དྷ་ནཱཾ་ནཱ་མ། བོད་སྐད་དུ། བཅོམ་ལྡན་འདས་ཕྱག་ན་རྡོ་རྗེ་ལྕེ་དབབ་ཀྱི་གསང་བའི་ཡང་བཀོལ་གྱི་སྒྲུབ་པའི་  
ཐབས་ཞེས་བྱ་བ། བཅོམ་ལྡན་འདས་ཕྱག་ན་རྡོ་རྗེ་གོས་སྔོན་པོ་ཅན་ལ་ཕྱག་འཚལ་ལོ། །གཡས་བསྐུམ་གཡོན་བརྐྱང་གར་དགུས་ནི། །རི་བོང་འཛིན་ལ་གར་གྱིས་བཞུགས། །རིག་སྔགས་གསང་སྔགས་ཀུན་གྱི་གཙོ། །རྡོ་རྗེ་འཆང་ལ་ཕྱག་འཚལ་ནས། །དེ་ནས་བླ་མའི་བཀའ་  
དྲིན་གྱིས། ཇི་ལྟར་རིམ་པས་སྒྲུབ་པའི་ཐབས། །བདག་ནི་བླ་མའི་རྗེས་དྲན་པས། །དེ་ཡི་སྒྲུབ་ཐབས་ཆོ་ག་བཤད། །དང་པོར་རྣལ་འབྱོར་སྣོད་ལྡན་གྱིས། །རྡོ་རྗེ་འཛིན་པ་བསྒྲུབ་འདོད་པས། །དུར་ཁྲོད་དབེན་པའི་གནས་ཕྱོགས་སུ། །རོ་གསུམ་མེད་པའི་ས་ལ་ནི། །མཎྜལ་  
དཀྱིལ་འཁོར་ལེགས་བྱས་ལ། །མེ་ཏོག་སྔོན་པོས་མཛེས་བྱས་ལ། །མདུན་དུ་རྟེན་ལ་སོགས་པ་དགྲ་མ། །ཕྱི་ཡི་མཆོད་པ་རྣམ་ལྔ་དང། །ནང་གི་བདུད་རྩི་གཏོར་མར་བཅས། །ཤ་ཆང་ཟས་ཀྱི་ལོངས་སྤྱོད་བཤམ། །རྣལ་འབྱོར་གནས་བཅས་ཤེས་རབ་ཅན། །ཁྲུས་བྱ་  
  
༄༅། །ཉེ་རེག་འཐོར་འཐུང་བསང་གཏོར་བྱའོ། །བདེ་བའི་སྟན་ལ་རབ་འདུག་ནས། །རྡོ་རྗེ་རྒྱལ་པོའི་སྐྱིལ་ཀྲུང་བཅའ། །ཡན་ལག་བདུན་དང་ལྡན་པ་ཡིས། །སེམས་བསྐྱེད་སྔོན་དུ་འགྲོ་བར་བྱ། །དེ་ནས་རང་གི་སྙིང་གར་ཟླ་བའི་དཀྱིལ་འཁོར་ལ་གནས་པའི་ས་བོན་  
གྱིས༑ །བླ་མ་དང་གོས་སྔོན་ཅན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ལ། ས་བོན་ལས་བྱུང་བའི་མཆོད་པའི་བྱེ་བྲག་གི་ས། གདན་དབུལ་བ་དང། ཕྱག་བཙལ་བ་དང། ཉེ་རེག་དང། འཐོར་འཐུང་བསང་གཏོར་དབུལ་བ་དང། མཆོད་པ་ལ་སོགས་  
ཏེ་ཡན་ལག་བདུན་པ་བྱའོ། །བླ་མ་དང་ནི་གོས་སྔོན་ཅན། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཆོད་པ་སྣ་ཚོགས་པ་དང། མེ་ཏོག་ལ་སོགས་པ་ཕུལ་ལ། སེམས་ཅན་ཐམས་ཅད་སྡུག་བསྔལ་ལས་བསྐྱབ་པའི་ཕྱིར། བདག་གིས་  
སྡིག་པ་མ་ལུས་པར་ནི་བཤགས་པར་བགྱི། དེ་ནས་བླ་མ་དང་ནི་གོས་སྔོན་ཅན། སངས་རྒྱས་དང་བྱང་ཆུབ་སེམས་དཔའི་ཚོགས་དང་ནི། སློབ་དང་མི་སློབ་ལ་སོགས་སེམས་ཅན་རྣམས་ཀྱི་དོན་དུ། བསོད་ནམས་ཀུན་ལ་རྗེས་ཡི་རང། དཀོན་མཆོག་གསུམ་ལ་སྐྱབས་སོང་ཞིང། །བྱང་  
ཆུབ་ཏུ་ནི་དེ་དག་བསྔོ། །ཆོས་ཀྱི་འཁོར་ལོ་བསྐོར་བར་བསྐུལ་བ་དང། མྱ་ངན་ལས་མི་འདའ་བར་གསོལ་བ་གདབ་པ་དང། བྱམས་པ་དང། སྙིང་རྗེ་དང། དགའ་བ་དང། བཏང་སྙོམས་སོ། །ཚངས་པའི་གནས་བཞི་བསྒོམ་པར་བྱའོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སཱ་བྷཱ་བ་ཨཱཏྨ་ཀོཧཾ་  
དེའི་མཚན་ཉིད་བྲལ་བས་སྟོང། །རྒྱུ་མེད་པས་ན་མཚན་མ་མེད། །རང་བཞིན་གྱིས་ན་དངོས་པོ་རྣམས། །སྨོན་པ་དང་བྲལ་སྒོམ་པར་བྱའོ། །དེ་ནས་སྟོང་པའི་རང་བཞིན་ལས། །འོད་ཀྱི་ཕུང་པོར་བདག་རང་ཉིད། །དེ་ནས་ཨེ་དང་ཡཾ་རཾ་བཾ་ལཾ་སུཾ་ཧཱུཾ་རྣམས་ཡོངས་སུ་གྱུར་པ་ལས་  
གྲུ་གསུམ་པ་དང། གཞུའི་དབྱིབས་དང། གྲུ་གསུམ་པ་དང། ཟླུམ་པོ་དང། གྲུ་བཞི་དང། ནག་པོ་དང། སྔོ་སྐྱ་དང། དམར་པོ་དང། སྔོན་པོ་དང། སེར་པོ་བསམ་པར་བྱའོ། །འབྱུང་བ་ལྔའི་དཀྱིལ་འཁོར་གོང་ནས་གོང་དུ་བསམ་པར་བྱའོ། །དེའི་སྟེང་དུ་སུཾ་གྱི་ཡི་གེ་ལས་བྱུང་བའི་ཟུར་  
  
རྭ་བརྒྱད་ཀྱིས་ཉེ་བར་མཛེས་པའི་སྟེང་དུ། ཨོཾ་མེ་དའི་ནཱི་བཛྲཱི་བྷ་བ་བཛྲ་བནྡྷ་ཧཱུཾ། ཨོཾ་བཛྲ་པྲཱ་ཀཱ་ར་ཧཱུཾ་བཾ་ཧཱུཾ། ཨོཾ་བཛྲ་པཉྩར་ཧཱུཾ་ཡཾ་ཧཱུཾ། ཨོཾ་བཛྲ་བི་ཏཱ་ན་ཧཱུཾ་ཁཾ་ཧཱུཾ། ཨོཾ་བཛྲ་ས་ར་ཛཱ་ལ་ཏྲཾ་སཾ་ཏྲཾ། ཨོཾ་བཛྲ་ཛྭ་ལ་ཨ་ན་ལཱ་རྐ་ཧཱུཾ་རཾ་ཧཱུཾ་སྔགས། དེ་རྣམས་ཀྱིས་རྡོ་རྗེའི་ས་  
གཞི་ལ་སོགས་དྲུག་མངོན་དུ་གྱུར་ཏོ། །དེའི་ནང་དུ་བྷཱུཾ་དང། ཙ་དང་པཾ་དང་ཨ་ཉིད་དོ། །དེ་སྟེང་ཟླ་བ་རྡོ་རྗེ་བསམ། །དེ་ཡི་ལྟེ་བར་ཧཱུཾ་གིས་མཚན། །ཧཱུཾ་སྔོན་འོད་ཟེར་ལྔར་ལྡན་པ། །རྡོ་རྗེ་ཡོངས་སུ་གྱུར་པ་ལས། །སྐུ་མདོག་མཐིང་ནག་ཞལ་གཅིག་པ། །རབ་ཏུ་ཁྲོས་པས་བརྐྱང་བསྐུམ་  
སྟེ༑ །བཅུ་དྲུག་ལོ་ལོན་ཤ་ཚུགས་ཅན། །སྤྱན་གསུམ་མེ་ལྟར་འབར་བ་ལ། །ཤིན་ཏུ་ཁྲོས་པའི་ལྟ་སྟང་ཅན། །བསྣུན་པའི་ཚུལ་གྱིས་ལེགས་བཟུང་ཞིང། །དྲིལ་བུ་སྡིགས་མཛུབ་ཐུགས་ཀར་བསྒྲེང། །སྟོད་གཡོགས་ན་བཟའ་སྔོན་པོ་ལ། །སྨད་གཡོགས་སྟག་གི་ཤམ་ཐབས་  
ཅན༑ །ཉི་མའི་འོད་ཅན་ཟླ་བའི་མདངས། །ཧ་ཧའིོ་དོད་ཆེན་པོ་ཡིས། །ལོག་འདྲེན་ལ་སོགས་སྐྲག་པར་མཛད། །འཇིགས་བྱེད་ཁྲོ་བོའི་བདག་པོར་ནི། །བདག་ཉིད་རྣམ་པར་བསྒོམ་པར་བྱ། །ཞེས་བྱ་བ་ནི་སྐུའི་མཚན་ཉིད་དོ། །ཟས་སུ་སྦྲུལ་ཟ་བ་དང་རྒྱན་ཐམས་ཅད་ཀྱིས་བརྒྱན་  
པའོ༑ །དེ་ནས་རང་གི་སྙིང་གར་ཟླ་བའི་དཀྱིལ་འཁོར་ལ་ས་བོན་བཀོད་ལ། ཡེ་ཤེས་སེམས་དཔའ་སྤྱན་དྲང་བར་བྱའོ། །བཞུགས་སུ་གསོལ་བ་དང། ཕྱག་བཙལ་ཞིང་བསྟོད་པ་དང་མཆོད་པ་ལ་སོགས་པ་བྱའོ། །ཨོཾ་བཛྲ་ཧྲཱི་ཏྲི་ཧ་ས་མུ་དྲ་སྥ་ར་ཎ་ས་མ་ཡེ་ཧཱུཾ། ཨརྒྷས་ཞལ་བསིལ་བའོ། །ཨོཾ་བཛྲ་པུཥྤ་པཱུ་ཛ་མེ་  
གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། མེ་ཏོག་དབུལ་བའོ། །ཨོཾ་བཛྲ་དྷཱུ་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། བདུག་སྤོས་ཤངས་སུའོ། །ཨོཾ་བཛྲ་དའི་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། མར་མེ་སྤྱན་ལའོ། །ཨོཾ་བཛྲ་གནྡྷ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། དྲི་ཐུགས་ཀར་རོ།།  
ཨོཾ་བཛྲ་ནཻ་བི་དཡེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། ཞལ་ཟས་ཞལ་དུའོ། །ཨོཾ་བཛྲ་ཤཔྟ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། སུལ་སྙན་སྙན་དུའོ། །ཛཿ་ཧཱུཾ་བཾ་ཧོཿ་ས། དགུག་པ་དང། གཞུག་པ་དང། བཅིང་བ་དང། དབང་དུ་བྱའོ། །ཡང་ལུས་དང་ངག་དང་སེམས་བྱིན་གྱིས་  
  
༄༅། །བརླབ་པར་བྱའོ། །མགོ་བོ་དང་ལྐོག་མ་དང། སྙིང་གར་པདྨ་དང། ཟླ་བའི་དཀྱིལ་འཁོར་ལ། སྐུ་དང་གསུང་དང་ཐུགས་ཀྱི་སྙིང་པོ་ཇི་ལྟ་བར་བཀོད་ལ། དཀར་པོ་དང་སྔོན་པོ་ལ་སོགས་པ་བསམ་མོ། །དེ་ནས་སྤྱི་བོ་དང། མགྲིན་པ་དང། སྙིང་གར་པདྨ་དང་  
ཟླ་བ་ལ་སོགས་པ། རིམ་པ་ཇི་ལྟ་བ་བཞིན་དུ་དམིགས་ལ། གསང་སྔགས་བཟླས་པར་བྱ་བ་ནི་འདི་ཡིན་ཏེ། ཉི་མ་ས་བླ་ན་ཀླད་པ་ནཾ། ཀུ་ན་ཞི། ཙིཏྟ་ཀུ་ལི་ནཾ། ཙི་ཏྲ་མུ་ཏྲ་ཡཀྵ་ཏྲ་བཟློག་བྱེར། གསལ་པོར་དམིགས་ལ་བཟླས་པ་བྱ། སྐྱོ་བའམ་དུབ་པར་གྱུར་ན། གསང་སྔགས་ཡིད་ཀྱིས་  
བཟླས་པར་བྱ་སྟེ། སྔགས་ཀྱི་སྐྱོན་སྤངས་ཏེ། མི་གསལ་བ་ལ་སོགས་པའི་རྣམ་པར་རྟོག་པ་སྤང་བར་བྱའོ། །བཟླས་པས་སྐྱོ་ན་ཡེ་ཤེས་ཀྱི་འཁོར་ལོ་བཏོན་ལ། མཆོད་པ་དང། བསྟོད་པ་དང། བཟོད་གསོལ་བྱ། དེ་ནས་ཨོཾ་ཨཱ་ཧཱུཾ། ས་མ་ཡ་མུཿ་ས། ཡེ་ཤེས་ཀྱི་འཁོར་ལོ་གཤེགས་སུ་  
གསོལ། དེ་ནས་མི་དམིགས་པར་བསྒོམ་པར་བྱའོ། །ལྡང་བར་འདོད་ན། ཡི་གེ་བརྒྱ་པའི་སྔགས་བརྗོད་ལ། ལྡང་བར་བྱའོ། །ཕྱག་ན་རྡོ་རྗེ་ལྕེ་དབབ་ཀྱི་སྒྲུབ་ཐབས། གསང་བའི་ཡང་བཀོལ་གྱི་ཆོ་ག་བཀོད་པ་ཡི། བདག་གིས་སྒྲུབ་ཐབས་འདི་བཀོད་པས། བདག་དང་  
སེམས་ཅན་ཐམས་ཅད་ཀྱི། །བྱང་ཆུབ་ཏུ་ནི་དེ་དག་བསྔོ། །རྒྱལ་པོ་སྤྲིན་གྱི་ཤུགས་ཅན་གྱིས་མཛད་པ་རྫོགས་སོ།། །།སླད་ཀྱི་བླ་མ་ཛ་ཡཱ་ཀ་ར་དང། མར་པ་ལོ་ཙཱས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།  
  
  
