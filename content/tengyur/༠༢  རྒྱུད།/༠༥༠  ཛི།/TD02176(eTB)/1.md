  
།རྒྱ་གར་སྐད་དུ། ག་ཎ་ཙཀྲ་བི་དཧིཿ་བོད་སྐད་དུ་  
ཚོགས་ཀྱི་འཁོར་ལོའི་ཆོ་ག་དཔལ་རྡོ་རྗེ་ཅན་ལ་ཕྱག་འཚལ་ལོ། །ཚོགས་ཆེན་ཁྱད་པར་བསགས་པ་དང། །དམ་ཚིག་ཉམས་པ་བསྐང་བ་དང། །སྒྲིབ་སྦྱང་མཆོག་ནི་ཐོབ་བྱའི་ཕྱིར། །རྣལ་འབྱོར་ལུགས་མཐུན་བདག་གིས་བཤད། །ཚོགས་ནི་གཉིས་སུ་ཤེས་པར་བྱའོ། །  
  
།དེ་ཡང་འཁོར་ལོ་བསྐོར་དང་མཆོད་པ་བརྩམ། །ཕན་པ་མཆོག་དང་ཐུན་མོང་ངོ། །དགུག་དང་བསྐྲད་དང་མནན་པ་དང། །གསད་པ་ལ་སོགས་ཚར་གཅད་པའོ། །དེ་སྒྲུབ་རྣལ་འབྱོར་བསྟན་པ་ནི། །སྔགས་པ་གཅིག་ཏུ་རྟོག་བྱེད་དང།།  
དུས་རྣམས་ཀུན་དུ་རྩེ་གཅིག་ལྡན། །རྒྱུད་རྣམས་ཀྱི་ནི་སྙིང་པོ་ཤེས། །དེ་ཉིད་བཅུ་ནི་མཆོག་ཏུ་རིག་ཟབ་ཅིང་རྒྱ་ཆེན་ཆོས་ལ་མོས། །ཡིད་ནི་ཤིན་ཏུ་འཇམ་པ་དང། །བསྙེན་བཀུར་ལྡན་ཞིང་འཇིགས་པ་མེད། །ང་རྒྱལ་མེད་ཅིང་གཤེགས་ལ་བརྩོན། །བརྡ་དང་ཕྱག་རྒྱའི་  
མཆོད་པ་ཡི། །ལན་དང་སྦྱོར་པ་སོགས་ལ་མཁས། །གསང་ཐུབ་ཚོད་རིག་ལུས་ངག་གཟོ། །དེ་ལ་སོགས་པའི་ཆོ་ག་མཁས། །གུ་རུ་ལ་སོགས་ལྷ་དང་བསྟུན། །དེ་སྟེང་ལས་ཀྱི་རྣལ་འབྱོར་གཉིས། །བྱན་པོ་བྱན་མོ་གསོལ་ཀ་གསུམ། །ཕྱི་མཚམས་ནང་མཚམས་  
རོལ་མོ་པ། །དེ་ནི་རྣལ་འབྱོར་རྒྱས་པའི་ཚད། །ལྷ་སྟེང་ལས་ཀྱི་སྐར་མ་དང། །མཚན་མ་ཉིད་ནི་བསྡུས་པའོ། །ལྔ་པ་ཡན་ཆད་ཤིན་ཏུ་བསྡུས། །འཁོར་ལོ་བསྡུས་རྒྱས་མཁས་པས་བྱ། །མཆོད་པ་བཞི་གསུམ་གཉིས་སུ་བྱ། །དེ་ཡི་རིམ་པའང་གོང་བཞིན་དུ། །བསོད་  
ནམས་རིམ་པའང་དེ་བཞིན་ཐོབ། །འཁོར་ལོ་གྲལ་ནི་དཀྱིལ་འཁོར་ཚུལ། །ཡང་ན་མཆོག་འདོད་པ་དང་ཐུན་མོང་ནི། །གྲགས་མ་གྲངས་ཀྱི་རིམ་པ་ཡིས། །མཆོད་པའི་ཚུལ་གྱིས་རིམ་པས་བྱ། །བྱིན་གྱིས་བརླབས་སམ་རིགས་མཐུན་པར། །ཉམས་དགའ་ཡིད་འཇུག་གནས་  
དག་ཏུ། །འཁོར་ཁང་སུམ་རིམ་དང་པོ་ཡི། །སྒོ་བཞི་གཉིས་པ་ལྷོ་ལ་གསུམ་པ་ཤར། །དེ་ཡི་ཐུན་མོང་ཁྱད་པར་ནི། །དང་པོས་འོག་ཕྱི་མ་སྟེ། །རིམ་གསུམ་གྱེན་དུ་བརྩིགས་པ་ནི། །ལུས་འདོད་པ་དང་ཕྱི་མའི་ལུགས། །ཕན་འདོགས་དོན་དུ་བསྟན་པའོ། །དུར་ཁྲོད་མཚོ་གླིང་  
འཇིགས་པའི་གནས། །འདི་འདྲའི་རིགས་མཐུན་ལ་སོགས་པས། །ཆར་གཅད་དོན་དུ་གོང་བཞིན་བྱ། །དུས་ནི་རྒྱུན་ནམ་ལོའམ་ཟླར། །ཁྱད་པར་བཞི་གསུམ་གཉིས་དང་གཅིག་བཅུ་གཉིས་བཞི་རུ་དམ་ཚིག་གོ། །དེ་ལྟར་མ་བྱས་མཁའ་འགྲོས་གསོད། །བྱས་ན་དངོས་  
  
༄༅། །གྲུབ་ཆེན་པོ་འཐོབ། །ཡོན་ཏན་སྦྱོར་བའི་རིམ་པ་དང། །སྒྲུབ་པོ་འདོད་པའི་རིམ་པ་ཡིས། །གོང་གི་ཁྱད་པར་ཤེས་པར་བྱ། །ཕྱི་ལྟར་བ་ཡི་རྣམ་ལྔས་བྱུག་ནང་ནི་བདུད་རྩི་རྣམ་ལྔས་བྱུག་ཕྱི་ནི་མཛེས་པའི་རྒྱན་རྣམས་བྲིས། །ནང་ནི་དུར་ཁྲོད་ཆས་ཀྱིས་  
བརྒྱན༑ །དཀྱིལ་འཁོར་གསང་མཆོག་ནུབ་མོ་བྲི། །ངག་གི་བརྡ་སྐད་ཐབས་གསུམ་གྱིས། །རྣལ་འབྱོར་རྣམས་ནི་བསྡུ་བར་བྱ། །དབྱུག་སྔོན་གྱིས་ནི་ལུས་ངག་བརྡ། །བུམ་པ་ནས་བཟུང་ཕྱི་ནང་གསང། །དྲིལ་ནས་དབྱེ་གསལ་རིམ་པས་བྱ། །སློབ་དཔོན་མདུན་དུ་འཁོན་གཅུགས་  
སྦྱང༑ །ལས་ཀྱི་སེམས་དཔའ་གྲལ་ལ་དགོད། །རྒྱན་ཆ་གན་ལ་གོ་བགོར་གནས། །སློབ་དཔོན་གྱིས་ནི་བྱིན་བརླབས་ཤིང། །ལས་ཀྱི་སེམས་མས་རྟགས་གསུམ་གདབ། །རང་གིས་ལྷག་པའི་ང་རྒྱལ་བྱ། །གར་མས་མཎྜལ་མཆོད་པ་རྣམས། །རིམ་པར་བྱས་ནས་གསོལ་བ་  
གདབ། །བསྐྱེད་པའི་རིམ་པ་ཚུལ་བཞིན་བསྒོམ། །སོ་སོའི་ལྷ་ཡི་ང་རྒྱལ་བྱ། །དེ་ལྟར་མི་ཤེས་ལྷག་པའི་ལྷ། །དེ་ལྟར་བྱས་ནས་གཙོ་བོའི་བརྡས། །ཀརྨ་ལ་ནི་བསྐུལ་བར་བྱ། །ཀརྨ་འཁོར་མ་དང་བཅས་ལ། །ཚོགས་ཀྱི་བྱེ་བྲག་བརྒྱ་རྩ་བརྒྱད། །འགྱིང་བག་ཚུལ་གྱིས་དྲང་བར་བྱ། །  
ཚོགས་ཀྱི་དབྱེ་བ་བསྟན་པ་ནི། །རྩ་བ་ལྔ་ལས་རྩ་ལྔར་གྱུར། །ཐུན་མོང་དུ་ནི་བརྒྱ་བྱ་ལ། །རྣལ་འབྱོར་ཟབ་མོའི་སྤྱོད་པ་ཡིན། །ཤ་ཡི་བྱེ་བྲག་ཉི་ཤུ་ལྔ། །བཏུང་བའི་བྱེ་བྲག་དེ་བཞིན་ནོ། །སྨན་གྱི་བྱེ་བྲག་ཉི་ཤུ་དང། །བཤོས་དང་དཀར་གྱི་བྱེ་བྲག་ཀྱང། །ཕྱེད་མར་བྱས་པའི་སུམ་ཅུ་  
ཡིན༑ །སྤོས་ཀྱི་བྱེ་བྲག་བརྒྱད་དུ་བསྟན། །དེ་ནས་བསྡུས་པ་ཕྱེད་དུ་བསྟན། །ཤིན་ཏུ་བསྡུས་པ་དེ་ཡི་ཕྱེད། །དེ་ནི་ཚོགས་ཀྱི་འཁོར་ལོའོ། །ཚོགས་ཀྱི་འཁོར་ལོའི་མཆོད་པའི་རིམ་པ་ནི། །བཅུ་དང་ལྔ་དང་གསུམ་དུ་བྱ། །དེ་ཡི་རབ་འབྲིང་སྒྲུབ་པའོ། །བསོད་ནམས་ཆེ་ཆུང་རིམ་པ་  
དེའོ༑ །ཚོགས་དེ་སློབ་དཔོན་བྱིན་གྱིས་བརླབས། །རླུང་གིས་མེ་སྦར་མཚན་ལྡན་དྲོས། །དེ་ཉིད་གསུམ་གྱི་ལས་བྱས་ལ། །བདུད་རྩི་བབ་ཅིང་རྡོ་རྗེས་དཀྲུགས། །བདུད་རྩིའི་རང་བཞིན་འོད་དུ་ཞུ། །བཏུང་བའི་བྱིན་རླབས་ལ་སོགས་ཀྱང། །མན་ངག་བཞིན་དུ་བྱིན་བརླབས་ལ།།  
  
།དང་པོ་ལས་ཀྱི་རྣལ་འབྱོར་གྱིས། །མདུན་དུ་ལྷ་བསྐྱེད་སྤྱན་དྲངས་བསྟིམ། །དང་པོ་ཕྱག་འཚལ་མཆོད་ལྔ་འབུལ། །དེ་ནས་བདུད་རྩིའི་མཆོད་པ་འབུལ། །དེ་འོག་ལྕགས་ཀྱུ་ལྔ་པོ་དང། །གླུ་དང་གར་གྱི་མཆོད་པ་འབུལ། །ཧཱུཾ་གི་གླུ་  
བླངས་མཆོད་པ་ནི། །ཉི་ཤུ་ཡང་ནི་བྱ་བར་གསུངས། །བསྟོད་ཅིང་རོལ་མོའི་མཆོད་པ་འབུལ། །དེ་ནས་རྣལ་འབྱོར་རྣམས་ལ་མཆོད། །ལྷག་མ་མཁའ་འགྲོ་རྣམས་ལ་མཆོད། །མཎྜལ་སྔོན་པོ་བྱས་ནས་ནི། །བདུད་རྩི་ལྔ་ཡིས་ཆག་ཆག་གདབ། །མེ་ཏོག་སྔོན་པོའི་ཚོམ་བུ་བྱ། །  
ས་ལ་གནས་པའི་མཁའ་འགྲོ་མ། །བསྐྱེད་ཅིང་སྤྱན་དྲངས་བསྟིམ་བྱས་ལ། །བྱིན་གྱིས་བརླབས་ལ་མཆོད་པ་བྱ། །ལྷག་མ་ཁ་ཆུས་བཏབ་ནས་ནི། །སྦྱང་དང་སྤྲོ་བ་བསྡུས་བྱས་ལ། །འཁོར་ཁང་ཕྱི་ལོགས་མཎྜལ་བྱ། །ཁྲག་གིས་བྱུག་ཅིང་མེ་ཏོག་དགྲམ། །བཤུད་གླུ་བརྡ་  
ཡིས་སྤྱན་དྲངས་ནས། །རྣལ་འབྱོར་སྐྲ་བཤིག་ཐལ་བས་བྱུག་རྒྱན་ཆས་གོན་ལ་རྟགས་རྣམས་གདབ། །ལྷ་ཡི་ཏིང་འཛིན་གསལ་བྱས་ནས། །རྡོ་རྗེའི་གླུ་བླངས་རོལ་མོ་བརྡུང། །མཆོད་ཅིང་བསྟོད་ནས་མཐོལ་བཤགས་བྱ། །ཕྲིན་ལས་བཅོལ་ལ་གཤེགས་སུ་གསོལ། །  
ཚོགས་ཀྱི་སྦྱོར་ཀའི་ཕྲིན་ལས་ཀྱིས། །རྣལ་འབྱོར་པ་ཡི་ལས་རྣམས་འགྲུབ། །སློབ་དཔོན་བྷ་བས་མཛད་པ་རྫོགས་སོ།། ༄༅། །ཟབ་བ་དོན་གྱི་ཆོ་ག་རྣམས། །རིན་ཆེན་ལྟ་བུའི་གང་ཟག་ལ། །ཟབ་ཕྱིར་མན་ངག་བཀོལ་ནས་བསྟན། །མཆོག་གི་ཚོགས་  
ཀྱི་འཁོར་ལོ་ནི། །ཐུན་མོང་ཆོ་ག་ཐམས་ཅད་ནི། །ཐུན་མོང་ཚོགས་འཁོར་དང་མཐུན་ནོ། །ཁྱད་པར་ཆོ་ག་བསྟན་པ་ནི། །རིན་ཆེན་ཕུབ་པ་དགུ་རིམ་མམ། །བདུན་རིམ་ལྔ་རིམ་སུམ་རིམ་ནི། །མུ་སྟེགས་ཉན་ཐོས་སྐྱེ་བོ་ཡིས། །སྐྲག་འགྱུར་ལོག་སྤྱོད་སྤྱད་བྱེད་གསུམ། །  
དེ་དག་སྤང་ཕྱིར་གོང་བཞིན་བསྟན། །རྒྱལ་རིགས་རྗེའུ་རིགས་བྲམ་ཟེའི་རིགས། །བུ་མོ་མཚན་དང་ལྡན་པ་ནི། །མཚན་རྣམས་བཅུ་པོ་རྫོགས་པ་དང། །ཤེས་རབ་ཆེ་དང་སྙིང་རྗེ་ཆེ། །དད་པ་ལ་སོགས་ཆེ་བ་དང། །རྣལ་འབྱོར་ལྡན་པ་ཕྱག་རྒྱ་མཁས། །སྦྱོར་ཐབས་  
  
༄༅། །ཀུན་ལ་རབ་ཏུ་མཁས། །དེ་ལྟའི་རྣལ་འབྱོར་ཉུང་ཡང་ལྔ། །མང་བར་གྱུར་ན་རྣལ་འབྱོར་ཀྱང། །བསྐྱེད་དེ་དེ་ལྟར་རིགས་པར་སྤྱད། །ལྔ་གཉིས་ཟུང་དུ་གནས་པ་ལས། །བསྐྱེད་པའི་རིམ་པ་མཐར་ཕྱིན་པས། །ནང་གི་མཆོད་པ་བརྩམ་པར་བྱ། །དེ་ནས་  
གསང་བའི་མཆོད་པ་བརྩམ། །གསང་བའི་མཆོད་པའི་ཆོ་ག་ཡིས། །དགའ་བའི་ཡེ་ཤེས་བཅུ་དྲུག་ནི། །འཁོར་ལོའི་ཚུལ་ལས་ལྷན་ཅིག་སྐྱེད། །ཡེ་ཤེས་འཁོར་ལོ་ཞེས་སུ་གྲགས། །ཡང་ན་སྤྲུལ་པའི་འཁོར་ལོ་ལ། །ཐིག་ལེ་ཕྲ་མོ་བསམ་པ་ནི། །རྣལ་འབྱོར་  
ཕ་ཡིན་རྩ་རྣམས་མ། །རླུང་ནི་ལས་ཀྱི་སེམས་དཔའ་ཡིན། །དེ་ལ་སོགས་པའི་མན་ངག་རྣམས། །སློབ་དཔོན་ཞལ་ལས་ཤེས་པར་བྱ། །འཁོར་ལོ་གསུམ་ལའང་དེ་བཞིན་ནོ། །ཚོགས་ཞེས་བྱ་བ་མང་པོ་ཡིན། །འཁོར་ལོ་ཞེས་བྱ་བ་སྐོར་དུ་བཏུབ། །མཆོག་ཅེས་བྱ་བ་ལྷན་  
ཅིག་དགའ། །དེ་ལྟར་མཆོག་གི་འཁོར་ལོ་ནི། །ཡང་ཡང་སྦྱང་ཞིང་བསྒོམ་པར་བྱ། །མཆོག་གི་ཚོགས་ཀྱི་འཁོར་ལོའི་སྦྱོར་ཀ་སྟེ་གཉིས་པའོ།། །།དགུག་པའི་ཚོགས་ཀྱི་འཁོར་ལོ་ནི། །ཐུན་མོང་ཆོ་ག་ཐམས་ཅད་ནི། །ཐུན་མོང་ཚོགས་འཁོར་དང་མཐུན་ནོ། །ཁྱད་པར་ཆོ་ག་  
བསྟན་པ་ནི། །དུར་ཁྲོད་འཇིགས་པའི་གནས་དག་ཏུ། །ཤིན་ཏུ་དམར་བའི་གོས་གྱོན་ནས། །ནུབ་ཕྱོགས་སུ་ནི་ཁ་བལྟས་ཏེ། །ཆོ་ག་གསུམ་གྱིས་ལྷར་བསྐྱེད་ནས། །འཁོར་བསྐྱེད་པའམ་མི་བསྐྱེད་པའོ། །བསྐྱེད་པ་ཧཱུཾ་གིས་བསྐྱེད་པ་དང། །མི་བསྐྱེད་སྐད་ཅིག་སྤྲུལ་པའོ། །ཡེ་ཤེས་  
དཀྱིལ་འཁོར་སྤྱན་དྲངས་སོགས། །བྱས་ནས་བསྐྱེད་རིམ་མཐར་ཕྱིན་ནས། །མདུན་གྱི་དཀྱིལ་འཁོར་སྤྲུལ་པ་ལ། །ཆོ་ག་ལ་སོགས་རྫོགས་བྱས་ནས། །དུར་ཁྲོད་རས་མ་དག་ལ་ནི། །མདུན་དུ་གཟུགས་སམ་འཁོར་ལོ་བྲི། །དགུག་པའི་ཡི་གེའི་འོད་ཟེར་གྱིས། །བསྒྲུབ་བྱ་བཀུག་  
ནས་བསྟིམ་པར་བྱ། །འཇིག་རྟེན་འདས་དང་འཇིག་རྟེན་པའི། །དཀྱིལ་འཁོར་བཞི་པོ་དེ་དག་ལ། །མཆོད་བསྟོད་ལ་སོགས་བྱས་ནས་ནི། །ཕྲིན་ལས་བཅོལ་ཞིང་རྦད་པ་དང། །སྔགས་བཟླས་བརྒྱ་རྩ་བརྒྱད་དུ་ནི། །རབ་ཀྱིས་བྱ་བ་འབྲིང་གིས་ནི། །ལྔ་བརྒྱ་ཐ་མ་སྟོང་གིས་ནི། །  
  
།དེ་བཞིན་གཅིག་གིས་འགྲུབ་པ་དང། །ཡང་ན་ཐུན་པར་བཞི་དག་ཏུ། །རྩ་གཅིག་ལྔ་བཅུ་བརྒྱ་རྩ་བརྒྱད། །དེ་ལྟའི་འཁོར་ལོ་རྩ་གཅིག་དང། །ལྔ་བཅུ་བརྒྱ་རྩ་བརྒྱད་དུ་ནི། །སྒྲུབ་པོ་ཁྱད་པར་རབ་འབྲིང་གིས། །བསྒྲུབ་བྱ་གང་ཡིན་ཁུག་པར་འགྱུར། །  
ཉི་ཤུ་རྩ་དྲུག་མཐའ་ལ་ནི། །བསྒྲུབ་བྱའི་མིང་ནི་བཅུག་ནས་སུ། །འགུགས་བྱེད་བསྲེ་བས་གཞུག་པར་བྱ། །དགུག་པ་ཚོགས་ཀྱི་སྦྱོར་ཀ་ལ། །ཉིན་དང་མཚན་དུ་བརྩམ་པར་བྱ། །དགུག་པ་ཚོགས་ཀྱི་སྦྱོར་ཀ་སྟེ་གསུམ་པའོ།། །།བསྐྲད་པ་ཚོགས་ཀྱི་འཁོར་ལོ་ནི། །ཐུན་མོང་ཆོ་  
ག་ཐམས་ཅད་ནི། །ཕན་གདགས་པ་ནི་ཉིད་དང་མཐུན། །ཁྱད་པར་འཇིགས་པའི་གནས་དག་ཏུ། །ལྷོ་ཕྱོགས་སུ་ནི་ཁ་བལྟས་ཏེ། །སྔོན་པོ་ལ་སོགས་གོས་གོན་ལ། །བསྐྱེད་རིམ་ཚུལ་དུ་བྱ་བ་དང། །ཆོ་ག་གསུམ་གྱིས་བྱ་བ་ཡིན། །དེ་ནས་ཡེ་ཤེས་སྤྱན་དྲངས་ནས། །ཆོ་ག་ལ་  
སོགས་རྫོགས་པར་བྱ། །མདུན་དུ་དུར་ཁྲོད་རས་མ་ལ། །རླུང་གི་དཀྱིལ་འཁོར་བྲིས་ནས་ནི། །དེ་སྟེང་ཟླ་བའི་དཀྱིལ་འཁོར་ལ། །བསྒྲུབ་བྱའི་གཟུགས་བརྙན་བྲིས་ནས་ནི། །རྣལ་འབྱོར་ཅི་འདོད་མདུན་དུ་བསམ། །ཡང་ན་གཙོ་བོ་ལྔའམ་དྲག་པོ་གཉིས། །ལས་ལ་མེད་དུ་མི་རུང་ངོ། །  
གཙོ་བོ་དྲག་པོའི་ལས་ནི་བསྡུས། །སློབ་དཔོན་གཉིས་པོ་ཤིན་ཏུ་བསྡུས། དཀྱིལ་འཁོར་གསུམ་པོ་སྤྲུལ་པ་ལས། །ཆོ་ག་ལ་སོགས་རྫོགས་པར་བྱ། །ཚོགས་ཀྱི་རྫས་རྣམས་མ་ལུས་བསགས། །ཁྱད་པར་ཙིཏྟ་སྣ་ཚོགས་དང། །ཤ་སྣ་ཁྲག་སྣ་ལ་སོགས་པས། །ཚུལ་ཁྲིམས་བསྲུང་  
ལྡན་ནས་བཟུང་ནས། །སྒོ་མངས་ཅན་ནི་ཡན་ཆོད་ཀྱི། །རང་གི་སྦྱོར་བ་མ་བྱས་པར། །གཞན་ལ་ཉོས་དང་བསླངས་པ་ཡིས། །རྫས་རྣམས་རྡོ་རྗེ་ཅན་གྱིས་ནི། །རྒྱུད་ལས་བསྔགས་པར་བཅོམ་ལྡན་གསུངས། །བྱན་པོས་བཙོ་བསྲེག་བྱས་ནས་ནི། །ཡོན་བདག་འཁོར་དང་བཅས་ནས་  
ནི༑ །བསྐོར་བ་བདུན་ནམ་གསུམ་བྱས་ལ། །འགྱིང་བག་འཛུམ་པའི་མདངས་ཀྱིས་ནི། །སློབ་དཔོན་ལ་ནི་རྡོ་རྗེའི་གླུས། །ཕྱག་རྒྱ་བསྒྱུར་ནས་དྲང་བར་བྱ། །ཧཱུཾ་བླ་མ་རྡོ་རྗེ་སློབ་དཔོན་ནི། །གཉིས་མེད་ཡེ་ཤེས་མཐུ་ལྡན་པས། །དབྱིངས་ལས་མ་གཡོས་རྟོགས་མེད་ཀྱང། །སེམས་  
  
༄༅། །ཅན་གདུལ་བའི་དོན་སླད་དུ། །རྡོ་རྗེ་ཅན་གྱི་སྐུ་སྤྲུལ་ནས། །རྩེ་གཅིག་ལྡན་པའི་ཏིང་འཛིན་གྱིས། །ཚོགས་ཀྱི་འཁོར་ལོ་རྒྱ་ཆེན་འདི། །བདག་གཞན་ལྷ་རྣམས་མཆོད་པའི་ཕྱིར། །བྱིན་གྱིས་བརླབ་བ་མཛད་དུ་གསོལ། །དེ་ནས་རྡོ་རྗེ་སློབ་དཔོན་གྱིས། །ཡི་གེ་  
གསུམ་གྱི་བདུད་རྩི་ཡིས། །བསྲེག་སྦྱངས་བདུད་རྩི་ཞུ་ནས་ཀྱང། །བདེ་གཤེགས་མཆོད་བསྟོད་རྫོགས་བྱས་ནས། །ཕྲིན་ལས་བཅོལ་བས་ཁྲོ་བོ་ཡི། །སྔགས་བཟླས་པས་ནི་བསྒྲུབ་བྱ་སྟེ། །འཁོར་ལོ་རླུང་གི་དཀྱིལ་འཁོར་ལ། །བསྒྲུབ་བྱ་དེ་རུ་བཞག་ནས་སུ། །ཁྲོ་བོ་དཔག་མེད་སྤྲོས་  
པ་ཡི༑ །ཞལ་ནས་རླུང་ནག་འཚུབ་མ་ནི། །བཏང་བས་བསྒྲུབ་བྱ་བཏེག་ནས་ཀྱང། །ནུབ་བྱང་མཚམས་ཀྱི་རླུང་ལྷས་ནི། །ཁྱད་པར་དེ་ཉིད་བསྐྱོད་ནས་ཀྱང། །ནམ་མཁའི་མཐས་གཏུགས་ས་རུ་བསྐྱལ། །དེ་ལྟར་ལན་གསུམ་ལྷ་གསུམ་གྱིས། །ཆོ་ག་བྱས་ཏེ་བསྐྱལ་བར་བྱ། །བསྐྲད་  
པའི་ཚོགས་ཀྱི་འཁོར་ལོའི་སྦྱོར་ཀ་སྟེ་བཞི་པའོ།། །།མནན་པ་ཚོགས་ཀྱི་འཁོར་ལོ་ནི། །ཐུན་མོང་ཆོ་ག་ཐམས་ཅད་ནི། །ཕན་གདགས་པ་ནི་ཉིད་དང་མཐུན། །ཁྱད་པར་ཆོ་ག་བསྟན་པ་ནི། །རི་བོ་དབེན་པའི་གནས་དག་ཏུ། །སློབ་དཔོན་ལྷོ་ཕྱོགས་ཁ་བལྟས་ཏེ། །སེར་ནག་ལ་  
སོགས་རྒྱན་ཆ་གོན། །ཆོ་ག་ལ་སོགས་རྫོགས་བྱས་ལ། །རྣལ་འབྱོར་རྣམས་ཀྱི་མདུན་དུ་ནི། །དུར་ཁྲོད་རས་མ་དག་ལ་ནི། །བ་བླའམ་ལྡོང་རོས་ཁུ་བས་སམ། །གསེར་གྱིས་རི་རབ་བྲིས་ནས་ཀྱང། །དེ་འོག་མཐིང་ཤུན་དག་གིས་ནི། །རྒྱ་མཚོ་ཆེན་པོའི་གཟུགས་བྲིས་ལ། །དེ་གཉིས་  
དག་གི་བར་དུ་ནི། །བསྒྲུབ་བྱའི་མིང་རྣམས་བྲིས་ནས་ཀྱང། །ཤུགས་ལྡན་པ་དང་མགོ་འཆོས་དང། །ཀུན་དུ་རྒྱུག་པ་ཡན་ཆོད་ཀྱི། །རྣམ་གསུམ་པོ་ནི་ཐམས་ཅད་ཀུན། །ཆོས་མཐུན་སྤྱོད་པས་བཙལ་ནས་ཀྱང། །བྱན་པོ་དེ་རྫོགས་རྫས་རྣམས་ལ། །ཡིད་འོང་དཔག་མེད་  
བཤམས་ནས་ཀྱང། །བསྐོར་ནས་སློབ་དཔོན་ལ་ཕུལ་བས། །ཆོ་ག་ལ་སོགས་རྫོགས་ནས་ནི། །དཀྱིལ་འཁོར་གཉིས་པའི་ཆོ་ག་ཡིས། །སྔགས་བཟླས་བརྒྱ་རྩ་བརྒྱད་པ་གཉིས། །ཏིང་འཛིན་ལྡན་པས་བསྒྲུབ་བྱ་སྟེ། །མིང་གི་ཡི་གེ་བསྐྱེད་ནས་ཀྱང། །ཡི་གེ་གཉིས་པོ་རི་  
  
།རྒྱ་མཚོ་བསྐྱེད་ནས་མནན་པར་བྱ། །དཀྱིལ་འཁོར་མཐའ་མའི་ཆོ་ག་ཡིས། །ཁང་པའི་ཕྱི་རོལ་དག་ཏུ་ནི། །དྲག་པོའི་འབྲུབ་ཁུང་བྱས་ནས་ཀྱང། །ནག་པོས་ཁ་ནི་བཅད་ནས་ཀྱང། །དེ་སྟེང་ལས་ཀྱི་རྒྱ་གྲམ་བྲི། །དེ་སོགས་ཆོ་གའི་སྦྱོར་བས་སུ། །མཁའ་འགྲོ་  
རྣམས་ཀྱིས་མནན་པར་བྱའོ། །མནན་པའི་ཆོགས་ཀྱི་སྦྱོར་ཀ་སྟེ་ལྔ་པའོ།། །།གསད་པའི་ཚོགས་ཀྱི་སྦྱོར་ཀ་ནི། །ཐུན་མོང་ཆོ་ག་ཐམས་ཅད་ནི། །ཕན་གདགས་པ་དང་མཐུན་པར་བསམ། །ཁྱད་པར་ཆོ་ག་བསྟན་པ་ནི། །དུར་ཁྲོད་འཇིགས་པའི་གནས་དག་ཏུ། །སློབ་དཔོན་ལྷོ་  
ཕྱོགས་ཁ་བལྟས་ཏེ། །གནག་ཅིང་དྲག་པོའི་རྒྱན་ཆ་གོན། །རྣལ་འབྱོར་རྣམས་ཀྱི་མདུན་དུ་ནི། །དུར་ཁྲོད་རས་ལ་གཟུགས་བྲིས་ལ། །ཕུར་བུ་གྲི་གུག་མཚོན་ཆ་རྣམས། །ཁྲོ་བོའི་སྔགས་ཀྱིས་བྱིན་བརླབས་ནས། །ཕུར་བུས་གདབ་ཅིང་གྲི་གུག་གཏུབ། །ཐུན་མོང་རྫས་  
རྣམས་སྟེང་དུ་ནི། །གདོང་པ་ཅན་ནི་སྣ་ཚོགས་ཀྱིས། །གསུམ་དང་ལྡན་པ་ཡིད་དུ་འོང། །སློབ་དཔོན་ལ་ནི་ཕུལ་ནས་ཀྱང། །དང་པོ་བསྒྲུབ་བྱ་དེ་ཉིད་ལ། །བཀུག་ནས་ཁྲོ་བོའི་མཚོན་ཆ་ཡིས། །གསང་བའི་ཆོ་ག་བྱས་ནས་སུ། །རྩ་གཅིག་ལ་སོགས་སྔགས་ཀྱིས་ནི། །དེ་བཞིན་  
བྱིན་བརླབས་བྱས་ནས་ནི། །དང་པོ་འཁོར་ལོ་མཆོད་ནས་ཀྱང། །ཆོ་ག་ལ་སོགས་རྫོགས་བྱས་ལ། །སླར་ཡང་བསྒྲུབ་བྱ་བཀུག་ནས་ནི། །མདུན་བསམས་གསད་པའི་སྦྱོར་བ་ཡིས། །ཆོ་ག་རྫོགས་ནས་ཐ་མ་ནི། །མཁའ་འགྲོ་མ་ཡིས་གསད་པ་ཡི། །སྦྱོར་བས་ཆོ་ག་རྫོགས་པར་  
བྱའོ༑ ༑གསད་པའི་ཚོགས་ཀྱི་འཁོར་ལོའི་སྦྱོར་ཀ་སྟེ་དྲུག་པའོ།། །།སྲེག་པ་ཚོགས་ཀྱི་སྦྱོར་ཀ་ནི། །ཆོ་ག་ཐམས་ཅད་གཞན་དང་མཐུན། །དཀྱིལ་འཁོར་གསུམ་དུ་སྦྱིན་སྲེག་གསུམ། །རྣལ་འབྱོར་པ་ནི་ཐམས་ཅད་ཀྱིས། །སྔགས་ལ་སོགས་པའི་འཁོར་ལོ་ཡིས། །བསྐོར་  
བའི་ཚུལ་དུ་ཐ་མ་ནི། །ལས་མཁན་གྱིས་ནི་བསྲེག་པར་བྱའོ། །དེ་ཡི་ཆོ་ག་ཐམས་ཅད་ནི། །སྦྱིན་སྲེག་ཆོ་གར་ཤེས་པར་བྱའོ། །སྲེག་པའི་ཚོགས་ཀྱི་འཁོར་ལོའི་སྦྱོར་ཀ་སྟེ་བདུན་པའོ།། །།བསྟབས་པ་ཚོགས་ཀྱི་འཁོར་ལོ་ནི། །ཆོ་ག་ཐམས་ཅད་གཞན་དང་མཐུན། །ཁྱད་པར་  
  
༄༅། །ཆོ་ག་བསྟན་པ་ནི། །རྣམ་པར་བམ་པ་མ་ཡིན་པའི། །མཚན་ལྡན་བམ་ཆེན་བླངས་ནས་ནི། །མིང་གི་ཡི་གེ་བསྐྱེད་ནས་ཀྱང། །དེ་ཉིད་དཀྱིལ་འཁོར་གསུམ་པོ་ལ། །བསྟབས་ཏེ་ཡང་ན་རྫས་ལ་ནི། །བསམས་ཏེ་བྱིན་བརླབས་བྱས་ནས་ཀྱང། །གར་མ་དབྱུག་སྔོན་  
རྟ་མགྲིན་གྱིས། །ལན་གསུམ་ལན་བདུན་ཉི་ཤུ་གཅིག་བསྟབས་པའི་ཚོགས་ནི་མཁས་པས་སོ། །དེ་ནས་ཕྱི་རོལ་དག་ཏུ་བྱ། །དེ་ལྟར་གཉིས་བསྟབས་གསུམ་དུ་བསྟབས། །སློབ་དཔོན་མན་ངག་ཤེས་པར་བྱའོ། །བསྟབས་པ་ཚོགས་ཀྱི་འཁོར་ལོའི་སྦྱོར་ཀ་སྟེ་བརྒྱད་  
པའོ།། །།ཐུན་གསུམ་ཐུན་བཞི་དག་ཏུ་ནི། །ཉིན་དང་མཚན་ནི་ལན་གསུམ་དུ། །ཚོགས་ཀྱི་འཁོར་ལོའི་སྦྱོར་ཀ་ལ། །རྣལ་འབྱོར་ཅན་གྱིས་བརྩོན་པར་བྱའོ། །དངོས་གྲུབ་རྣམ་གཉིས་འདོད་པ་དང། །བར་ཆད་རྣམ་གཉིས་བསལ་བའི་ཕྱིར། །ཆོ་ག་འདི་བྱས་དགེ་བས་སུ། །  
ཐམས་ཅད་བྱང་ཆུབ་ཐོབ་པར་ཤོག་ཚོགས་ཀྱི་འཁོར་ལོའི་སྦྱོར་ཀ་སློབ་དཔོན་བྷ་བས་མཛད་པ་རྫོགས་སོ།། །།ལོ་ཙཱ་བ་དགེ་སློང་ཚུལ་ཁྲིམས་གཞོན་ནུས་བསྒྱུར་ཅིང་གཏན་ལ་ཕབ་པའོ།།  
  
  
