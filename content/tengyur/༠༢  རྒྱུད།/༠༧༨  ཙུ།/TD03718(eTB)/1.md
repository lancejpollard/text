  
།རྒྱ་གར་སྐད་དུ། མནྟ་ཨ་བ་ཏ་ར། བོད་སྐད་དུ། གསང་སྔགས་ལ་འཇུག་པ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དངོས་པོའི་དེ་ཉིད་རང་བཞིན་འོད་གསལ་མངོན་མཛད་ནས། །གདུལ་  
བྱའི་དབང་གིས་སྐུ་ཡི་ཆ་བྱད་སྣ་ཚོགས་དང། །ཚིག་དང་ཡི་གེ་དག་གིས་དེ་ཉི་དེ་སྟོན་མཛད་པ། །རྡོ་རྗེ་མི་ཕྱེད་གསུམ་དངོས་སྐུ་ལ་ཕྱག་འཚལ་ནས། །རབ་ཏུ་གསང་བ་བློ་མཆོག་ཡུལ་གྱུར་གསང་སྔགས་དོན། །ལོག་པར་རྟོགས་པའི་དབང་གིས་སྒྲོ་འདོགས་སྐུར་འདེབས་ཤིང། །  
ཉོན་མོངས་དབང་གིས་སྒྲ་བཞིན་འཇུག་པར་བྱེད་པ་རྣམས། །གོ་བར་བྱ་ཕྱིར་མདོར་བསྡུས་ཅུང་ཞིག་བདག་གིས་བྲིས། །བསྐལ་པ་ཆེན་པོ་རབ་མང་བས། །བགྲོད་པར་བྱ་བའི་ས་རྣམས་དང། །འོག་མིན་ལ་སོགས་ཞིང་དག་པར། །བསྒོམ་དང་བཟླས་དང་མཆོད་སྩོགས་ཀྱིས། །སྐྱེ་བ་  
འདི་འམ་གཞན་དག་ལ། །སྔགས་པ་མྱུར་དུ་འཇུག་འགྱུར་བའི། །རྒྱུ་དང་རྐྱེན་ནི་གང་དང་གང། །བྱ་བ་དང་བཅས་བྱེད་པ་གང། །དེ་ཡི་གྲུབ་པ་གང་ཞིག་ཡིན། །གྲུབ་པ་དེ་ཡིས་སྤྱོད་པ་གང། །གྲུབ་པའི་དུས་ནི་ངེས་པ་གང། །འབྲས་བུ་དམན་འགྲུབ་ཅི་ལྟ་བུ། །བདག་དང་ལྷ་དེའི་བདག་ཉིད་གང།།  
  
།ལམ་དང་ལམ་མིན་གང་དང་གང། །གཞི་དང་ཡན་ལག་དམ་ཚིག་དང། །ཆོ་གའི་བྱ་བ་རྣམ་ངེས་གང། །དཔེར་ན་སྐྱེས་བུ་སྟོབས་ཆུང་བའམ། །ཕྱུགས་ཀྱི་ཤིང་རྟས་དུས་རིང་གིས། །བགྲོད་པར་བྱ་བའི་གནས་དེར་ནི། །རྐང་མགྱོགས་གྲུབ་པའམ་ཉི་ཟླས་ནི། །མྱུར་བ་ཉིད་  
དུ་འགྲོ་བར་འགྱུར། །དེ་བཞིན་ཕ་རོལ་ཕྱིན་པའམ། །ལམ་གཞན་དག་ལ་བརྟེན་ནས་ནི། །ཡུན་རིངས་འཇུག་པར་གྱུར་པ་དེང། །སྔགས་པས་ཚེ་འདྲི་འཇུག་པ་ན། །མཉམ་མེད་མཐུ་ལ་བརྟེན་ཕྱིར་རོ། །དེ་ཡང་རྒྱུ་རྐྱེན་ཕུན་ཚོགས་ཀྱིས། །རྒྱུ་དང་ལུས་ངག་ཡིད་ཀྱི་ལས། །སྔོན་ཚེ་ལེགས་པར་  
སྤྱད་པ་ཡིས། །ད་ལྟར་རྣམ་པར་སྨིན་པའི་རྒྱུད། །མཚན་དང་ལྡན་པའི་ལུས་ཐོབ་ཅིང། །ཚངས་དབྱངས་ཀ་ལ་པིངྐའི་ངག་འདོད་ཆགས་ཞེ་སྡང་གཏི་མུག་ཚོགས། །ཉོན་མོངས་བསྲབས་པའི་སེམས་ལྡན་པའོ། །རྐྱེན་ཡང་རྣམ་པ་གསུམ་ཉིད་དེ། །འཇུག་དང་སྦྱོར་དང་སྒྲུབ་པ་ཡི། །སྤྱོད་པ་  
རྣམ་པ་གསུམ་ཉིད་དོ། །དེ་ལ་འཇུག་པའི་སྤྱོད་པ་ནི། །སྔགས་ལ་དད་པའི་སློབ་མ་ཡིས། །བླ་མ་ཡོན་ཏན་ལྡན་པ་ལ། །དུས་རིང་བསྙེན་པ་སྔོན་འགྲོ་བས། །མཉེས་ནས་གསོལ་བ་གདབ་བྱས་ལ། །དཀྱིལ་འཁོར་འཇུག་དང་དབང་བསྐུར་ཞིང། །རང་གི་འདོད་ལྷ་གཟུང་བ་སྟེ། །དེ་ནི་གཞི་ཡི་  
རྐྱེན་ཞེས་བྱ། །དེ་ལ་སྦྱོར་བའི་སྤྱོད་པ་ནི། །མཐུན་པའི་གནས་སྩོགས་དེ་དང་དེར། །དང་པོར་སྟོང་ཉིད་བྱམས་སྩོགས་དང། །རང་འདོད་ལྷ་ཡི་ཆོ་ག་ཡིས། །ཐུན་གསུམ་མམ་ནི་ཐུན་བཞི་རུ། །བསྒོམ་དང་བཟླས་དང་ཁ་དོན་དང། །གཏོར་མ་སྦྱིན་པའམ་མཆོད་སྩོགས་བརྩོན། །སྡིག་ཆེན་ཀུན་ལས་  
གྲོལ་ནས་ནི། །བསྐལ་པ་དུ་མར་སྤྱད་པ་ཡིས། །བྱང་ཆུབ་སེམས་དཔའ་དང་མཚུངས་འགྱུར། །འདི་ནི་ཡོངས་འགྱུར་རུང་བའི་རྐྱེན། །གཉིས་པ་ཡིན་པར་བསྟན་པ་ཡིན། །དེ་ལ་སྒྲུབ་པའི་སྤྱོད་པ་ནི། །དཔེར་ན་ལེགས་པར་བཀྲུས་པའི་རས། །ཁ་དོག་རྣམས་སུ་བསྒྱུར་བ་ན། །ཚིགས་ནི་ཆུང་  
སྟེ་གཟབ་འོས་ལྟར། །སྒྲུབ་པའི་སྤྱོད་པའམ་བསྒྲིམས་དགོས་ཀྱི། །ཧ་ཅང་དཀའ་བའང་མ་ཡིན་ནོ། །སྦྱོར་བའི་སྤྱོད་པས་རྒྱུད་སྨིན་པའི། །གང་ཟག་བསྒྲུབ་ལ་འཇུག་པ་ནི། །གནས་དང་གྲོགས་དང་ལོངས་སྤྱོད་དང། །བསམ་པ་མ་ཡིན་པ་རྣམས་སྤངས། །དམིགས་པའི་དོན་ལ་རྩེ་གཅིག་  
  
༄༅། །གཞག་འདི་ནི་མྱུར་དུ་འཕགས་པའི་རྐྱེན། །གསུམ་པ་ཡིན་པར་བསྟན་པ་ཡིན། །དེ་ལ་འཇུག་པའི་སྤྱོད་པ་ནི། །དངོས་གྲུབ་སྐྱེ་བ་ཞིང་དང་འདྲ། །དེ་ལ་སྦྱོར་བའི་སྤྱོད་པ་ནི། །དངོས་གྲུབ་འབྱུང་བ་མྱུ་གུ་འདྲ། །དེ་ལ་སྒྲུབ་པའི་སྤྱོད་པ་ནི། །འབྲུ་ཡི་ཚོགས་རྣམས་སྨིན་པ་བཞིན། །  
དེ་དག་ཀུན་ལའང་གཙོ་བོ་ནི། །ལས་བཟང་དུ་མས་སྨིན་བྱས་པའི། །སེམས་ནི་ས་བོན་འདྲ་བའི་ཕྱིར། །ཕུལ་དུ་བྱུང་བའི་རྒྱུར་རབ་གནས། །དེ་ལྟར་རྒྱུ་རྐྱེན་ཕུན་ཚོགས་པའི། །སྔགས་པས་ས་རྣམས་རབ་གནོན་ཅིང། །མངོན་པར་ཤེས་པ་ལྔས་རྩེ་ལ། །དག་པའི་སངས་རྒྱས་ཞིང་དུ་འགྲོ་དེ་  
ལ་བྱ་བ་དང་བཅས་པའི། །བྱེད་པ་པོ་དང་འདྲ་བར་ནི། །རྣམ་པ་གསུམ་དུ་ཤེས་བྱ་སྟེ། །བརྩོན་འགྲུས་ཤིན་ཏུ་འབར་བ་དང། །སེམས་ནི་དམིགས་ལ་རྩེ་གཅིག་དང། །ཡང་དག་ལྟ་དང་ལྡན་པའོ། །དེ་ལྟའི་བྱ་བ་དང་ལྡན་པའི། །གྲུབ་པའི་དངོས་གྲུབ་གང་ཞེ་ན། །ལུས་དང་གནས་དང་  
ལོངས་སྤྱོད་དག་མི་ལས་ཁྱད་པར་འཕགས་པ་སྟེ། །ཚེ་ལ་དབང་བསྒྱུར་མི་ཁོམ་པར། །སྐྱེ་ལས་གཏན་དུ་གྲོལ་བ་དང། །སངས་རྒྱས་འབྱུང་དང་ཕྲད་སྩོགས་དང། །འདོད་ཡོན་ལྔ་པོ་ཤེས་བཞིན་དུ། །སྤྱོད་ལ་འབྱིང་བར་མི་འགྱུར་དང། །བདག་གཞན་ཕན་པ་བསྐྱེད་ནུས་པའོ། །གྲུབ་པའི་  
སྤྱོད་པ་གང་ཞེ་ན། །ཡུལ་དང་དུས་ནི་དེ་དང་དེར། །འབྱོར་པའི་བདེ་བ་ལ་སྤྱོད་ཅིང། །དེ་བཞིན་འཕགས་པ་རྣམས་ལ་ཡང། །ཅི་ནུས་པར་ནི་མཆོད་པ་དང། །ཕན་གདགས་ཚར་གཅོད་ཀྱིས་འདུལ་བའི། །སེམས་ཅན་རྣམས་ལ་རྗེས་མཐུན་པར། །རྫུ་འཕྲུལ་སྣ་ཚོགས་ཀྱིས་འདུལ་ཞིང། །  
དམྱལ་ལ་སོགས་པར་ཡུད་ཙམ་ལའང། །བསིལ་དང་དྲོད་སོགས་སྦྱིན་པ་དང། །དེ་བཞིན་སེམས་ཅན་སྣ་ཆོགས་ལ། །ཆོས་རྣམས་སྣ་ཚོགས་སྟོན་པ་སྟེ། །སྨན་གྱི་ལྗོན་ཤིང་ཆེན་པོ་ལྟར། །མཐོང་དང་ཐོས་དང་རེག་པ་དང། །དྲན་པས་ཀུན་ལ་ཕན་གྱུར་པའོ། །གྲུབ་པའི་དུས་ནི་གང་ཞེ་ན། །རྒྱུ་  
དང་རྐྱེན་ནེ་ཕུན་ཚོགས་ཤིང། །རྒྱུན་དུ་བཟླས་དང་བསྒོམ་པ་དང། །རྒྱལ་བ་སྲས་བཅས་ལ་དད་པའི། །དཀའ་ཐུབ་ཅན་གྱིས་དངོས་གྲུབ་ནི། །ཚེ་འདི་ཉིད་ལའང་འགྲུབ་པར་འགྱུར། །རྒྱུ་དང་ལྡན་ཡང་རྐྱེན་འགའ་ཞིག་མ་ཚང་བ་ནི་ཚེ་གསུམ་གྱིས། །སྟོང་ཉིད་ལེགས་མཐོང་དུས་མེད་གྲོལ།།  
  
།ཉན་ཐོས་རང་རྒྱལ་འགྲུབ་པ་ནི། །ཙནྡན་ཤིང་ནི་བསིལ་མོད་ཀྱང། །བྱུག་པའི་སྦྱོར་བས་མ་བསྟེན་པར། །བུད་ཤིང་སྦྱོར་བས་བསྟེན་ན་ནི། །ཤིན་ཏུ་སྲེག་ཅིང་གདུང་པར་འགྱུར། །དེ་བཞིན་གསང་སྔགས་སྒོར་སྤྱོད་པས། །སེམས་ཅན་ཀུན་གྱི་ཉོན་མོངས་པའི།།  
གདུང་པ་ཞི་བྱེད་ཡིན་ན་ཡང། །སྙིང་རྗེའི་ལྕགས་ཀྱུ་དང་བྲལ་ཞིང། །མཚན་མེད་དགོན་པར་ཞུགས་གྱུར་ན། །ཐེག་པ་དམན་པས་མྱ་ངན་འདའ། །དེས་ན་འབྲས་བུ་དམན་ཞེས་བྱ། །བདག་ལུས་ཤ་ཁྲག་རུས་པ་དང། །རྩ་རྒྱུས་སྤུ་སོགས་འདུས་པ་ཙམ། །བདག་ཏུ་བརྗོད་པར་བྱ་བ་ཡིན། །  
ཆོས་དབྱིངས་སྦྱོར་བའི་གསང་སྔགས་དང། །དེ་ཉིད་ལ་ནི་མོས་པའི་མཐུས། །ལྷ་ཡིས་གཟུགས་སུ་འབྱུང་བའི་རྟེན། །ཁྱད་པར་ཅན་དུ་གནས་པ་ནི། །རགས་པའི་བདག་གི་དེ་ཉིད་ཡིན། །གཞན་ཡང་རྟོག་པ་ཞིབ་པ་དག་འཁོར་བར་མངོན་པར་ཕྱོགས་པའི་སེམས། །ལུས་དང་གནས་  
དང་ལོངས་སྤྱོད་དང། །དབའ་རླབས་ལྡན་པ་འདི་ཁོ་ན། །བདག་ཏུ་བརྗོད་པ་བཞི་རུ་འདོད། །དེ་ནི་གཟུང་འཛིན་དང་བྲལ་ཞིང། །རང་རིག་འོད་གསལ་དངོས་གྱུར་པ། །བདག་གི་དེ་ཉིད་ཅེས་བརྗོད་དོ། །དེ་ལ་ལྷ་ཡི་དེ་ཉིད་ནི། །རང་སྔགས་ཚེས་དབྱིངས་ཐུགས་ཆུད་ཅིང། །ནམ་མཁའི་ངོས་  
ལྟར་གུར་པ་ལས། །ཀླུ་རྣམས་ཀྱི་ནི་བྱིན་རླབས་ཀྱིས། །མདོག་དང་དབྱིབས་ནི་ཐ་དད་པའི། །སྤྲིན་རྣམས་ནམ་མཁར་འབྱུང་བ་ལྟར། །ལྷ་ཡི་སྐུ་རུ་འབྱུང་བ་ཡིན། །རྣམ་ཐར་སྒོ་གསུམ་གྱིས་བརྟགས་པས། །ཡོད་མེད་གཉིས་ལས་འདའ་བར་འགྱུར། །དེ་ལ་སྔགས་ཀྱི་དེ་ཉིད་ནི། །ཐབས་དང་  
ཤེས་རབ་ཆུལ་[*TSUL?]གནས་ལྷ། །མི་རྟོག་བཞིན་དུ་དེར་སྟོན་ཅིང། །སྤྱན་དྲངས་མཆོད་ནས་གཤེགས་གསོལ་པའོ། །ལམ་ནི་སྤྱོད་པ་རྣམ་གསུམ་སོགས། །ཇི་སྐད་གོང་དུ་སྔར་བསྟན་པའོ། །ལམ་མ་ཡིན་པ་འདི་ལྟ་སྟེ། །ལོག་པར་འཇུག་ཅིང་ཚོལ་བ་སྟེ། །བཀག་པའི་མི་དགེ་བཅུ་སྤྱོད་  
པའོ། །དཔེར་ན་མུ་སྟེགས་ཅན་འགའ་ཞིག་འཇུག་པའི་སྤྱོད་པའི་དུས་ན་ཡང། །བུད་མེད་བསྟེན་པའི་དབང་བསྐུར་བཞིན། །ཐོག་མ་མེ་ནས་དེར་ཞེན་པས། །སྦྱོར་བའི་སྤྱོད་པའི་དུས་ན་ཡང། །དེ་ལ་འཁྱུད་ཅིང་ཞེན་པ་ཡིས། །བསྒོམ་དང་བཟླས་སོགས་བྱེད་ན་ཡང། །ཆགས་པ་  
  
༄༅། །ཕྱིར་ཞིང་འཕེལ་བར་འགྱུར། །སྒྲུབ་པའི་སྤྱོད་པའི་དུས་ན་ཡང། །དེ་ཡི་ཐ་སྙད་ལ་དགའ་ཞིང། །ཚུལ་བཞིན་མ་ཡིན་ཡིད་བྱེད་པས། །འདོད་ཁམས་འདའ་བའང་མི་ནུས་ན། །རྨད་བྱུང་ཐོབ་པར་ག་ལ་འགྱུར། །དེ་བཞིན་ཞེ་སྡང་གཏི་མུག་སོགས། །སྔོན་དུ་སོང་བས་  
བྱས་པའི་ལས། །སྲོག་གཅོད་མ་བྱིན་ལེན་པ་དང། །བརྫུན་དུ་སྨྲ་དང་ཕྲ་མ་སོགས། །དེ་དག་ཐམས་ཅད་ལམ་མིན་བསྟན། །དེ་ལ་གཞི་ཡི་དམ་ཚིག་ནི། །རྣམ་པ་བཞིར་ནི་ཤེས་བྱ་སྟེ། །ཡང་དག་ལྟ་དང་ལྡན་པ་དང། །དཀོན་མཆོག་གསུམ་པོ་མི་སྤོང་དང། །བྱང་ཆུབ་སེམས་དང་  
ལྡན་པ་དང། །དབང་བསྐུར་ཡང་དག་མི་སྤོང་བའོ། །དེ་ལ་ཡན་ལག་དམ་ཚིག་ནི། །བཞི་པོ་དེ་ལ་བརྟེན་པ་ཡིས། །ཐུན་མོང་ཐུན་མོང་མ་ཡིན་པའི། །བྱེ་བྲག་ལྷག་པ་ཐམས་ཅད་དོ། །ཆོ་གའི་བྱ་བ་རྣམ་ངེས་ནི། །ཡང་དག་ལྟ་སོགས་གསུམ་ལྡན་ཞིང། །བླ་མ་མཉེས་བྱེད་  
བསླབ་ལ་གུས། །དུས་གསུམ་ལྷ་མཆོད་ཀློག་འདོན་ཟློས། །རྣམ་ཐར་སྒོ་གསུམ་ལ་གཞོལ་ཞིང། །དམིགས་པ་གཅིག་ལ་བརྟན་པར་བྱ། །བྱང་ཆུབ་སེམས་དཔའ་རབ་བྱུང་བས། །རང་གི་འདུལ་དང་ཆོ་ག་ལས། །མ་འདས་པར་ནི་འབད་པ་ཡིས། །སྔགས་ཀྱི་དངོས་གྲུབ་  
ལ་རེག་བྱ། །ཁྱིམ་པར་གྱུར་པའི་སྔགས་པ་ཡིས། །རབ་ཏུ་བྱུང་བའི་སྔགས་པ་དག་བདག་གི་སློབ་མར་གྱུར་པ་ན། །རྐང་པ་བཀྲུ་དང་ཕྱག་ལ་སོགས། །ནམ་ཡང་བདག་གིར་མི་བྱའོ། །རྟག་ཏུ་རབ་ཏུ་བྱུང་བ་ལ། །ཤཱཀྱའི་དབང་པོ་ལྟར་འཛིན་པས། །གུས་པས་བསྙེན་བཀུར་བྱ་བ་  
ཡིན། །སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ཅན། །ངུར་སྨྲིག་འཛིན་པ་ཤཱཀྱའི་སྲས། །དགེ་སློང་རྣམས་ནི་ཡིན་ཕྱིར་རོ། །དེ་ལྟར་དགོངས་པ་ཅན་གྱི་གསུང། །དགོངས་བཅས་དགོངས་མིན་ཇི་ལྟ་བར། །མདོར་བསྡུས་བདག་གིས་བྲིས་པ་ལས། །སྟོན་  
ཀའི་ཟླ་བ་ལྟར་དཀར་བའི། །དགེ་བ་ཅུང་ཞིག་གང་ཐོབ་དེས། །འགྲོ་བས་མ་ནོར་ལམ་རྟོགས་ཤོག་མ་ནོར་རྒྱུད་ཀྱི་དོན་བརྟེན་ནས། །བློ་ཆུང་རྣམས་ཕྱིར་བྲིས་པ་ལ། །ཚིག་དང་དོན་ལ་འཁྲུལ་པ་དག་མཁས་པ་རྣམས་ཀྱིས་བཟོད་པར་མཛོད། །གསང་སྔགས་ལ་འཇུག་པའི་རབ་ཏུ་  
  
། །།པཎྜི་ཏ་ཛྙཱ་ན་ཨཱ་ཀ་ར་ཉིད་དང། ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།  
  
  
