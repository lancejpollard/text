  
༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །ཕ་རོལ་གྱི་བྱད་སྟེམས་ལས་  
གྲོལ་བར་འདོད་པའི་སྒྲུབ་པ་པོ་དམ་ཚིག་དང་ལྡན་པས། དུར་ཁྲོད་ཀྱི་རས་ལ་ཁྱི་ནག་པོའི་ཁྲག་གིས་འཁོར་ལོ་རྩིབས་སུམ་ཅུ་རྩ་གཉིས་པ་བྱིས་ཏེ། ལྟེ་བར་ཆེ་གེ་སྟཾ་བྷ་ཡ་བྲི། རྩིབས་རྣམས་ལ་ཁྲོ་བོ་བཅུའི་སྔགས་མགོ་ནང་དུ་བསྟན་པ་བྲི། མུ་ཁྱུད་ནང་མ་ལ་ཨཱ་ལི་མགོ་ནང་དུ་བསྟན་པ་  
  
༄༅། །བྲི༑ ཕྱི་མ་ལ་ཀཱ་ལི་མགོ་ནང་དུ་བསྟན་པ་བྲིས་ལ་བདག་ཉིད་ལ་ལྷོ་ཕྱོགས་སུ་བལྷས་[*BLTAS]ལ་འཁོར་ལོ་ལ་རབ་ཏུ་གནས་པ་བྱས་ལ། ཁྲོ་བོ་བཅུའི་སྔགས་ལ་སྟོང་ཕྲག་ལྔ་བཟླས་ལ། དེ་ནས་གཡུལ་གྱེས་པའི་ས་དང། དུར་ཁྲོད་ཀྱི་ས་དང། གྲོག་མཁར་གྱི་ས་དང་  
ཕུང་ཤུལ་གྱིས་ལས་མཆོད་རྟེན་ཁྲུ་གང་བ་རིམ་པ་ལྔ་བྱས་ལ། དེའི་ནང་དུ་ཡང་གྲོ་ག་ལ་ལིངྒ་བྲིས་ལ་ལྕེ་ཕྱིར་ཕྱུང་ལ་ལྕེ་ལ་དུག་གི་ཕུར་པ་རྒྱ་མདུད་ནུབ་པར་བཏབ་ལ། ཆེ་གེ་མོའི་བྱད་ཁ་རྣམས་བཟློག་བྱོལ་སྟཾ་བྷ་ཡ་ཧཱུཾ་ཧཱུཾ་ཧཱུཾ་ཞེས་པས་མཐའ་མ་བསྐོར། མཆོད་རྟེན་གྱི་བྲེའི་ནང་དུ་  
གཞུག་གོ། །བདག་ཉིད་ཀྱི་མལ་འོག་ཏུ་དོང་གྲུ་གསུམ་པ་བྲུས་ལ་ནང་དུར་ཁྲོད་ཀྱི་སོལ་བས་བྱུགས་ལ། འཁོར་ལོ་དེ་ཕུར་བུ་བཅུ་གསུམ་གྱིས་བརྒྱངས་ལ་དེའི་སྟེང་དུ་ནས་ནག་མོ་དང་སྲན་མ་དང། ཡུངས་ནག་རྣམས་བཀྲམ་ལ། དེའི་སྟེང་དུ་མཆོད་རྟེན་མགོ་མཇུག་བཟློག་ལ་གཞག་  
གོ༑ །དེ་ནས་ནང་རྣམས་སུ་དུག་ཤིང་གི་ཚེར་མས་དགང་ངོ། །ཁ་དུར་ཁྲོད་ཀྱི་གཡམ་པ་ལ་རི་རབ་གླིང་བཞི་དང་བཅས་པས་མནན་ནོ། །དེ་ནས་ལྷམ་འབོབ་དང། ཡུགས་ས་མོའི་ཞབས་མ་བཏིང་ལས་བདག་གི་ཞལ་དབྱུང་ངོ། །བདག་ཉིད་ཉལ་བའི་ཚེ་ཨོཾ་ཧ་ར་ཧ་ར་བཛྲ་ཆེ་གེ་མོའི་བྱད་  
སྟེམས་ཤ་ཏྲཱུཾ་ཧཱུཾ་ཧཱུཾ་ཞེས་ཁྲོ་བོ་བཅུའི་སྔགས་ལ་བཏགས་ལ། ཇི་ལྟར་འགྲུབ་པའམ་མ་ཆག་པར་བཟླས་སོ། །དུས་བཞིར་གཏོར་མ་ཆུང་བ་བཅུ་ཕྱོགས་བཅུར་འཕང་ཞིང་ཁྲོ་བོ་བཅུ་ལ་དམོད་བཙུགས་ཤིང་མ་ཉེས་པའི་རབས་བརྗོད་འཇིག་རྟེན་གྱི་ལྷ་འདྲེ་རྣམས་ལ་དམ་པ་དར་ཞིང་དཔང་གཟུགས་  
པ༑ ཕྱོགས་རྣམས་སུ་སེང་ལྡེང་གི་ཕུར་བུ་རེ་ལ་ཁྲོ་བོ་བཅུའི་སྔགས་བྲིས་ལ་དཔལ་ཆེ་གེ་བྱད་སྟེམས་མཱ་ར་ཡ་བཟློག་སོད་བྱོལ་ཞེས་བྲིས་ལ་བདག་ཉིད་ཀྱི་གནས་ཁང་གི་ཕྱོགས་མཚམས་དང། སྟེང་འོག་ཏུ་གདབ་པོ། །ཕུར་བུ་དེ་དག་ཀྱང་ཁྲོ་བོ་བཅུར་མངའ་གསོལ་ལ་གཏོར་མ་རེ་བཏང། ཉ་སྟོང་  
ལ་ཕུར་བུ་དེ་གཟི་བརྗིད་བསྐྱེད་དོ། །གཏོར་མ་གཏང་བའི་དུས་སུ་ཡུངས་ཀར་དང་དུག་སྣ་ལ་སྔགས་བཟླས་ལ་ཕྱོགས་མཚམས་སུ་གཏོར་རོ། །དུར་ཁྲོད་དུ་ཡང་སྐབས་སུ་མནན་པ་བྱའོ། །སྐབས་སུ་གཏོར་མ་དང་བསྒྲུབ་བྱའི་ལིངྒ་ཆུ་ལ་བསྐུར་རོ། །སྐབས་སུ་མེ་ལ་བསྲེག་གོ། །དེ་ལྟར་བྱས་  
  
།བྱད་སྟེམས་ཐམས་ཅད་སྦོད་གཏོང་བྱེད་པ་དེ་ཉིད་རང་ལ་ངེས་པར་བཟློག་པར་ངེས་སོ། །བྱད་སྟིམས་ཐམས་ཅད་གཅོད་པ་དང། ཕུར་ཁ་ཐམས་ཅད་བཟློག་པའི་ཕྱིར་བཟློག་པའི་འཁོར་ལོ་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་  
རྫོགས་སོ།།  
  
  
