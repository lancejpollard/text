  
༄༅། །བགེགས་བཟློག་ཅིང་གཟིར་བ་ནི་བདག་ཉིད་ལྷའི་རྣལ་འབྱོར་དུ་བྱས་ཏེ་  
  
༄༅། །གྲོག་མཁར་གྱི་ས་དང། དུར་ཁྲོད་ཀྱི་ཐལ་བ་དང། ཆུ་ཕར་འགྲམ་ཚུར་འགྲམ་གྱི་ས་ལས་བགེགས་ཀྱི་གཟུགས་བརྙན་བྱས་ཏེ། འཁྲུལ་འཁོར་སྔ་མ་ལྟར་བྲིས་པའི་མཐར་ཆེ་གེ་མོའི་འབྱུང་པོ་མཱ་ར་ཡ་ནན་བྱ་བ་བཀོད་དེ། དེའི་སྙིང་གར་བཅུག་ནས་དེ་ལ་  
བདག་གི་ཐུགས་ལས་ཕྱག་རྒྱའི་ཚོགས་སྤྲོས་པས་བསྒྲུབ་པར་བྱ་བའི་རླུང་གི་དཀྱིལ་འཁོར་ལ་གནས་པའི་རྔ་མོ་ལ་བསྐྱོན་ཏེ། བཀུག་སྟེ་གཟུགས་བརྙན་ལ་བཅུག་སྟེ། བཅིངས་ནས་ལ་ཆས་དྲིལ་ཏེ་གྲེས་མས་དཀྲིས་ལ། ཐོད་པའམ་ཁམ་ཕོར་ཁ་སྦྱར་སར་པ་རུ་བཅུག་སྟེ་  
ཚངས་པ་དང། དབང་པོ་དང། ལེགས་ལྡན་དྲག་པོ་ལ་སོགས་པ་ལ་གཏོར་མ་བྱིན་ནས་འབྱུང་པོ་འདི་དག་གི་དབང་དུ་གྱིས་ཤིག་ཅེས་བསྒོ་ལ། ལྷ་ཁང་གི་ཐིམ་པའམ། ལམ་རྒྱ་གྲམ་མམ། མཆོད་རྟེན་རྙིང་པའི་འོག་དོང་གྲུ་གསུམ་དུ་བཅུག་ལ། བྱེ་མའམ་ཚེར་མས་བཀད་ནས་  
རྡོ་རྗེ་རྒྱ་གྲམ་གྱིས་མནན་ཏེ། བསྐལ་པར་མི་ཐར་བར་བསམ་མོ། །བགེགས་གཟིར་བ་ནི་གཟུགས་བརྙན་སྔ་མ་ལྟར་རམ། འཇག་མ་ལ་བྱས་ཏེ། འཁྲུལ་འཁོར་སྔ་མ་ལྟར་བྱས་ཏེ། དེའི་མཐར་མར་ཆེ་གེ་མོ་མཱ་ར་ཡ་བཏགས་ཏེ་བྲིས་ནས། གཏོར་མ་སྔ་མ་ལྟར་བྱིན་ཏེ། ཚངས་  
པ་དང། དབང་པོ་ལེགས་ལྡན་ལ་སོགས་པས་གནོད་པར་བྱེད་པའི་འབྱུང་པོ་འདི་ཆོམས་ཤིག་ཅེས་བསྐུལ་ནས། ཕྱག་རྒྱའི་ཚོགས་ཀྱིས་རང་དབང་མེད་པར་སྔ་མ་ལྟར་བཀུག་བཅིངས་ནས། ཐམས་ཅད་འཇོམས་པའི་སྔགས་དང་ཡུངས་ཀར། ཕུར་བུ་དང་རལ་གྲི་དང་བཅས་པས་  
གཟིར་ཅིང་ཐ་མར་མནན་པའམ་བསྲེག་པར་བྱའོ། །ཡང་ན་ཐ་མར་མནའ་ཆུ་བླུད་ལ་གཏང་བར་བྱའོ། །བགེགས་བཟློག་ཅིང་གཟིར་བའི་ཐབས་རྫོགས་སོ།།  
  
  
