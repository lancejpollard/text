  
།འཕགས་པ་དྲཱ་བི་དའི་བུམ་པའི་ཆོ་ག་བསྟན་པ། ཕྱུགས་ལྷས་ཤིང་གཅིག་ལྷ་ཡི་ཁང་པའམ། །ལམ་གྱི་བཞི་མྡོའམ་ཁང་སྟོང་ནགས་ཚལ་དུ། །དཀྱིལ་འཁོར་གྲུ་བཞི་ལྷམ་པ་ཁྲུ་བཞིའི་  
ཚད༑ །ཚོན་རྩི་རྣམ་པ་སྣ་ཚོགས་རྣམས་ཀྱིས་བྲི། །ཕྱོགས་ཀྱི་ལྷ་རྣམས་གནས་ནི་ཡོངས་སུ་གཟུང། །སྒོ་བཞི་པ་ལ་ཀུ་ཤའི་རྩྭ་ཡང་དགྲམ། །བཟའ་དང་བཏུང་བ་ཤ་ཆང་ལ་ཕུག་བཅས། །འབྲས་ཆན་འབྲས་བུ་མང་པོའི་གཏོར་མ་སྦྱིན། །བུམ་པ་པདྨ་དམར་པོའི་མདོག་འདྲ་བ། །ནག་  
པོ་ར་རི་མེད་པ་རིན་ཆེན་བཅས། །སྨན་དང་འབྲུ་དང་སྤོས་ཆུས་བཀང་བ་བཞི། །ལྡུམ་བུས་ཁ་བཀང་རས་ཀྱིས་མགུལ་བ་དཀྲི་རཀྟཾ་ཀ་དང་ཀེ་ལི་ཀི་ལི་ཀི་ལི་དང། །དྲ་བི་ད་ལ་སོགས་པ་བརྒྱར་བཟླས་ཏེ། །དཀྱིལ་འཁོར་ཁོར་ཡུག་དག་པར་གཞག་པར་བྱ། །དེ་ནས་བྱུག་སྤོས་བདུག་  
སྤོས་ལ་སོགས་དབུལ། །བགེགས་ཀྱིས་བརླབས་པ་ཤར་ཕྱོགས་ཁ་བསྟན་ཏེ། །དཀྱིལ་འཁོར་དབུས་སུ་བདེ་བའི་སྟན་ལ་གཞག་བཟླས་བརྗོད་བྱེད་ཅིང་བུམ་པ་རེ་རེས་བཀྲུ། །འོན་ཀྱང་ལོག་འདྲེན་རྣམས་ལས་ཐར་བར་འགྱུར། །སྒྲུབ་པ་པོ་ཡི་མིང་ནི་འབའ་ཞིག་ལ། །བགེགས་  
རྣམས་གཞིག་ཕྱིར་ཕན་པར་མ་ཟད་ཀྱི། །རྒྱལ་པོ་འཁོར་དང་བུད་མེད་བུད་མེད་དང། །བུ་མོ་དང་ནི་རོལ་མོ་མཁན་རྣམས་དང། །བུད་མེད་ཕལ་དང་ཚོང་པ་རྣམས་ཀྱང་རུང། །ཞིང་པ་རྣམས་དང་དབུལ་ཞིང་ཕོངས་པ་དང། །གདོན་གྱིས་ཟིན་ཅིང་རིམས་ཀྱིས་བཏབ་པ་དང། །བྱིས་པའི་  
གདོན་དང་མེ་ཏོག་འབྲས་བུ་འཕྲོག་རྨི་ངན་སྨྱོ་དང་སེམས་ནི་གཡེར་བ་དང། །དུག་ཀྱང་སེལ་ཏེ་ཁྲུས་འདིས་དག་པར་བྱེད། །རྒྱུད་ལས་འབྱུང་བའི་བུམ་པའི་ཆོ་ག་ཡིས། །སྡིག་པ་ཞི་བར་བྱ་བའི་ཆེད་དུ་བརྗོད་པར་བྱ། །ལུས་ཅན་རྣམས་ལ་ཕན་ཕྱིར་བདེ་བར་གཤེགས་པ་ཡིས། །  
སྡིག་པ་དག་དང་བཀྲ་མི་ཤིས་པ་ཞི་བྱེད་པ། །ཁྲུས་བྱ་གཙུག་ལག་དག་གི་རྒྱུད་ལས་ལེགས་གསུངས་པ། །ཤིན་ཏུ་བསྒྲིམས་ཏེ་ཉམས་སུ་བླང་བར་བྱ། །ཁྲུས་ནི་རྒྱལ་པོ་རྣམས་ཀྱི་གཟི་བྱིན་བསྐྱེད་པ་དང། །རྒྱལ་སྲིད་བསྒྲུབས་པས་བསོད་ནམས་ཆེ་བར་བྱེད་པ་དང། །བསོད་ནམས་  
  
དུས་མ་ཡིན་པར་འཆི་བ་དང། སྡིག་པ་རྣམས་མ་ལུས་པར་ཞི་བར་བྱེད་པ་དང། བུད་མེད་བུ་ལ་གདུ་བ་རྣམས་དང། གང་དག་རིག་སྔགས་ལེགས་པར་མི་འགྲུབ་པ་རྣམས་དང། རིམས་ནད་ཉིན་གཅིག་པ་ལ་སོགས་པ་ཞི་བར་བྱེད་པ་དང། རྟག་པའི་རིམས་ནད་ཞི་  
བར་བྱ་བ་ལ་ཤིས་པ་ཡིན་ནོ། །སྨྱོ་བྱེད་དང། བརྗོད་བྱེད་དང། གྲིབ་གནོན་གྱི་གདོན་དང། འཐབ་པ་དང། རྩོད་པ་དྲག་པོ་དང། སྐྱེ་བོ་སྣང་བ་ཞི་བར་བྱེད་པ་དང། སྒྲུབ་པ་པོ་བགེགས་ཀྱིས་ཟིན་པ་ལ་ཤིས་པ་ཡིན་ནོ། །རྒྱལ་པོ་ལ་བརྟེན་པའི་མི་རྣམས་དང། བུད་མེད་བུ་འདོད་  
པ་རྣམས་དང། བུད་མེད་ཁྱིམ་ཐབ་མི་འདོད་པ་དེ་དག་དང། ཕྱུག་པོ་རྣམས་དང། རྩིས་བྱེད་པ་དང། ཚོང་པ་རྣམས་དང། ཞིང་པ་ཕོངས་པ་དང། མཐུ་ཉམས་པ་དང། རྨི་ལམ་ངན་པ་དང། བྱིས་པའི་གདོན་དང། ཁྲག་འཕྲོག་པ་དང། སེམས་ཁོང་དུ་ཆུད་པ་དང། འབྱུང་  
པོས་ཐེབ་ས་པ་དང། གདོན་ཐམས་ཅད་ཀྱིས་ཟིན་པ་ཞི་བར་བྱ་བའི་ཕྱིར་ཡང་བྱའོ། །ཐོག་མར་སྔགས་པས་གསེར་རམ། དངུལ་ལམ། ཟངས་སམ། ཁམ་པ་ལས་བུམ་པ་མཉམ་ཞིང་ལེགས་པར་བྱ་བ་དང། མ་ཆག་མ་ཞོམ་པ་དང། མ་སྣོལ་བ་དང། དབྱིབས་ལེགས་ཤིང་ཤིན་  
ཏུ་མཛེས་པ་བཞི་ནན་ཏན་བྱའོ། །དབུལ་པོ་རྣམས་ཀྱིས་ནི་གསེར་དང་དངུལ་དང་ཟངས་ལས་བྱས་པའི་བུམ་པ་མི་རྙེད་པས། དེའི་ཕྱིར་ཁམ་པ་ལས་བྱས་པའི་བུམ་པ་ཤིན་ཏུ་མཚན་དང་ལྡན་ཞིང་སྤ་བ། པདྨ་དམར་པོའི་མདོག་ལྟར་དམར་ཞིང་བྱི་རུ་དང་ལི་ཁྲི་དང། མཚལ་གྱི་མདོག་འདྲ་  
བ་བཞི་བྱའོ། །བུམ་པ་རྣམས་ཀྱི་ཞབས་ཀྱི་གདུབ་ཀོར་ནི་འཕངས་སུ་སོར་གཅིག་གི་ཚད་དུ་བྱས་ཏེ་གདགས་སོ། །དབུས་ཀྱི་དབྱིབས་ནི་ལྷུང་བཟེད་འདྲ་བར་བྱའོ། །མགྲིན་པ་ནི་འཕོངས་སུ་སོར་བཞི་པ་སྟེ། མགྲིན་པའི་སྟེང་ཁའི་ཕྱི་རོལ་གྱི་ཁ་ཁྱེར་འདབ་མ་སོར་གཉིས་ཀྱི་ཚད་དུ་  
མཉམ་པར་བྱ། ཁ་ནི་སོར་བཞིའི་ཚད་དུ་མཉམ་པར་བྱའོ། །བུམ་པ་མཚན་ཉིད་དང་མི་ལྡན་པ་ཡང་ཆག་ཅིང་ཞོམ་པ་དང། གནག་པ་དང། ཐག་ཐུག་ཅན་རྣམས་ནི་སྤང་བར་བྱའོ། །མཚན་ཉིད་རྫོགས་པ་ནི་དབང་བསྐུར་བའི་ཆོ་ག་ལ་བཀྲ་ཤིས་པར་གསུངས་སོ། །དཀྱིལ་འཁོར་མེད་  
  
༄༅། །པར་བུམ་པ་འབའ་ཞིག་གིས་འདོད་པའི་ལས་མྱུར་དུ་འགྲུབ་བར་མི་འགྱུར་བས། དེའི་ཕྱིར་ཐོག་མར་དཀྱིལ་འཁོར་བྲི་བའི་སྔོན་རོལ་དུ་བརྟག་པར་བྱའོ། །བ་ལང་ལྷས་སམ། ཤིང་གཅིག་འགྲེང་དྲུང་ངམ། ལྷ་ཁང་ངམ། ལམ་གྱི་བཞི་མྡོའམ། ཁང་སྟོང་  
ངམ༑ ནགས་ཚལ་དུ་ཡང་རུང་སྟེ། གནས་དེ་དག་ཏུ་དཀྱིལ་འཁོར་བྲི་བར་བྱའོ། །ས་གཞི་རབ་ཏུ་བརྟགས་ཏེ་ཤིན་ཏུ་དག་པར་བྱས་ལ་ཐིག་གདབ་པར་བྱ་སྟེ། གྲུ་བཞིའི་ཚད་ཀྱི་གྲུ་བཞི་པར་བྱས་ལ་ཕུར་བུས་ངེས་པར་གདབ་པར་བྱའོ། །དེའི་དབུས་སུ་སྔགས་ཤེས་པས་ཁྲུས་བྱ་བའི་ས་ཁྲུ་  
དོ་གཞག་པར་བྱའོ། །དཀྱིལ་འཁོར་ནི་གྲུ་བཞི་ལྷམ་པ་སྒོ་བཞི་པ་བཀྲ་ཤིས་ཀྱི་སྒོ་བཞི་ས་མཛེས་པར་བྱས་པ་བྲི་བར་བྱའོ། །ཕྱི་རོལ་ཐོག་ཐག་ཏུ་ཡང་རྩྭ་ཀུ་ཤས་འཁོར་བར་དགྲམ་མོ། །སྟེང་དུ་ནི་བླ་རེ་ལེགས་པར་དགྲམ་ཞིང་མེ་ཏོག་གི་ཕྲང་བ་དང། བ་དན་དང། དར་གྱི་ལྔ་ལྡི་དང་  
མེ་ལོང་དག་གིས་ལེགས་པར་ནན་ཏན་དུ་བརྒྱན་ན། དབང་བསྐུར་བའི་ཆོ་ག་ལ་བཀྲ་ཤིས་སོ། །དེ་ནས་ཚོན་སྣ་ལྔའི་སྐུད་པ་བླངས་ཏེ། བདུད་རྩི་ཐབ་སྦྱོར་གྱི་སྔགས་ཀྱིས་བཏབ་ནས་དེས་སྒོ་ལོགས་ནས་བརྩམས་ཏེ་བསྐོར་བར་བྱའོ། །དེ་ནས་ཚོན་རྩི་ལྔ་སྟེ། དཀར་པོ་དང། དམར་པོ་དང་  
སེར་པོ་དང། ལྗང་གུ་དང། ནག་པོའི་ཕྱེ་མ་རྣམས་ཀྱིས་དཀྱིལ་འཁོར་རྣམས་བྲིས་ལ། བྲིས་པ་དེའི་ནང་རིམ་དུ་དབང་ལྡན་གྱི་ཕྱོགས་ནས་བརྩམས་ནས། དྲ་བི་ད་ལ་སོགས་པའི་ཕྱག་རྒྱ་གོ་རིམས་བཞིན་བྲི་བར་བྱའོ། །དྲ་བི་དའི་ཕྱག་རྒྱ་ནི་རྡོ་རྗེ་རྩེ་གསུམ་པའོ། །གཏུམ་མོ་ཆེན་མོའི་རྡོ་རྗེ་  
རྩེ་གཅིག་པའོ། །སྟོབས་པོ་ཆེའི་ནས་འབྲས་ཀྱི་དབྱིབས་སུ་གསུངས་སོ། །དཔལ་ལྡན་གཞན་གྱིས་མི་ཐུབ་པའི་ཕྱག་མཚན་ནི་རྡོ་རྗེ་རྩེ་གསུམ་པར་བྱའོ། །རྡོ་རྗེ་རྣམ་པར་འཇོམས་པའི་རྡོ་རྗེ་རྒྱ་གྲམ་ལ་ར་ཕྱོགས་གཅིག་མེད་པར་གསུངས་སོ། །རྡོ་རྗེ་ཡངས་པའི་ནི་རྡོ་རྗེ་རྒྱ་གྲམ་མཛེས་  
པར་བྱས་པའོ། །བྱིས་པ་ཀཱི་ལི་ཀཱི་ལིའི་ནི་རྡོ་རྗེ་རྩེ་གཅིག་པའོ། །སྙིང་པོ་མཆོག་གི་ནི་རྡོ་རྗེ་རྩེ་གསུམ་པར་བྱའོ། །ཕྱག་རྒྱ་འདི་དག་ཐམས་ཅད་མཚན་ཉིད་དང་ལྡན་ཞིང་དཔའ་བ་དང། ཁྲིའུ་སྟེང་ན་གནས་པར་བྱའོ། །དྲ་བི་ད་ལ་སོགས་པའི་ཕྱག་རྒྱ་རྣམས་ལེགས་པར་བྲིས་ནས་  
  
དེའི་ཕྱི་རོལ་དུ་བྱུང་ལ་དཀྱིལ་འཁོར་ཕྱི་རོལ་དུ་ཕྱོགས་ཀྱི་ལྷ་རྣམས་དགོད་པར་བྱ་སྟེ། ཤར་ཕྱོགས་སུ་དབང་པོའི་རྡོ་རྗེ་བྲིའོ། །མེའི་མཚམས་སུ་ནི་མེའི་ཐབ་ཁུང་བྲིའོ། །ལྷོའི་ཕྱོགས་སུ་ནི་གཤིན་རྗེ་བེ་ཅོན་ནོ། །བདེན་བྲལ་གྱི་ཕྱོགས་སུ་ནི་བདེན་བྲལ་གྱི་རལ་གྲིའོ། །ནུབ་  
ཕྱོགས་སུ་ནི་ཆུ་ལྷའི་ཞགས་པའོ། །རླུང་གི་ཕྱོགས་ནི་རླུང་གི་བ་དན་ནོ། །བྱང་ཕྱོགས་སུ་ནི་ཀུ་བེ་རའི་དབྱུག་ཏོའོ། །དབང་ལྡན་གྱི་ཕྱོགས་སུ་ནི་དབང་ཕྱུག་ཆེན་པོའི་མདུད་རྩེ་གསུམ་པ་བྲིའོ། །ཟླ་བ་ནི་ཤར་ཕྱོགས་སུ་བྲི་སྟེ་དཀར་པོར་བྱའོ། །ཉི་མ་ནི་ནུབ་ཕྱོགས་སུ་བྲི་སྟེ་ཤིན་ཏུ་  
དམར་པོར་བྱའོ། །སའི་ལྷའི་ཕྱག་རྒྱ་བུམ་པ་སྟེ་ཞགས་པའི་གོང་དུ་བྲིའོ། །ཕྱོགས་ཀྱི་ལྷ་འདེ་དག་ཀྱང་རང་རང་གི་ཚོགས་དང་བཅས་པ་མཆོད་པ་བྱ་སྟེ། བརྒྱ་བྱིན་གྱི་འཁོར་ནི་ལྷ་རྣམས་སོ། །མེའི་འཁོར་ནི་དྲང་སྲོང་རྣམས་སོ། །གཤིན་རྗེའི་འཁོར་ནི་མ་མོ་རྣམས་སོ། །བདེན་བྲལ་  
གྱི་འཁོར་ནི་སྲིན་པོ་རྣམས་སོ། །ཆུ་ལྷའི་འཁོར་ནི་ཀླུ་རྣམས་སོ། །རླུང་ལྷའི་འཁོར་ནི་རིག་སྔགས་འཆང་རྣམས་སོ། །རྣམ་ཐོས་ཀྱི་བུའི་འཁོར་ནི་གནོད་སྦྱིན་རྣམས་སོ། །དབང་ལྡན་གྱི་འཁོར་ནི་འབྱུང་པོ་རྣམས་སོ། །སའི་ལྷ་མོའི་འཁོར་རྣམས་ནི་ས་བདག་རྣམས་སོ། །ཉི་མ་དང་ཟླ་བ་  
གཉིས་ཀྱང་རང་རང་གི་ལྷའི་ཚོགས་དང་བཅས་པ་མཆོད་པར་བྱའོ། །དེ་ལྟར་ཕྱི་རོལ་གྱི་འཁོར་དུ་ཕྱོགས་ཀྱི་ལྷ་དགོད་པའི་གོ་རིམས་ནི་བསྟན་ཟིན་ཏོ། །དཀྱིལ་འཁོར་བྲིས་ཟིན་ནས་བུམ་པ་ཆོ་ག་བཞིན་དུ་དག་པར་བྱས་ཏེ། ཆུ་ལ་སྔགས་ཀྱིས་བཏབ་པའི་བུམ་པ་བསངས་ལ་ལག་པ་  
དྲི་ཡིས་བསྐུས་པས་བླངས་ཏེ། བུམ་པའི་ངོས་རྣམས་སུ་ཀཀྐོ་ལ་དང། ཙནྡན་དཀར་པོ་ལ་སོགས་པ་ཤིན་ཏུ་དྲི་ཞིམ་པོ་བཀྲ་ཤིས་པ་གང་ཡང་རུང་བ་དག་གིས་རྡོ་རྗེ་ལ་སོགས་པ་ཕྱག་རྒྱའི་རི་མོ་རྣམས་ལེགས་པར་བྲི་བར་བྱའོ། །དེ་ནས་བདུད་རྩི་ཐབ་སྦྱོར་གྱི་སྔགས། ཨོཾ་ཨ་མྲྀ་ཏེ་ཧཱུཾ་ཕཊ་ཅེས་  
བྱ་བ་འདི་ཕྱག་རྒྱ་དང་ལྡན་པས་གུ་གུལ་བཏབ་སྟེ། དེས་བུམ་པ་བདུགས་ནས་ཆུ་མིག་གམ། རྫིང་བུ་འམ། ཆུ་ཀླུང་བཀྲ་ཤིས་པ་གང་ཡང་རུང་བའི་ཆུ་གཙང་མ་བླངས་ནས་སྲོག་ཆགས་མེད་པ་ལེགས་པར་བཙགས་པ་དེས་བཀང་བའི་བུམ་པའི་ནང་དུ་རིན་པོ་ཆེ་སྣ་ལྔ་སྟེ། དུང་དང། ནོར་བུ་  
  
༄༅། །དང༑ མུ་ཏིག་དང། བྱི་རུ་དང། གསེར་ཏེ་རིན་པོ་ཆེ་དེ་ལྟ་བུ་དག་དང། སྨན་ལྔ་སྟེ། གོ་རི་ཀ་རྞི་དང། སིཾ་ཧ་དང། བྱ་གྷྲྀ་དང། ཧ་ས་དང། ཧ་ས་དེ་བ་འདི་རྣམས་དང། ས་བོན་སྣ་ལྔ་སྟེ། ནས་དང། འབྲས་དང། མོན་སྲན་གྲེའུ་དང། གྲོ་དང། ཏིལ་ཏེ་འདི་  
རྣམས་དང། སྤོས་ལྔ་སྟེ། ཙནྡན་དང། གུར་གུམ་དང། ཏུ་རུ་སྐ་དང། ཨ་ཀ་རུ་དང། ག་པུར་རོ། །དྲི་དང་ལྡན་པ་འདི་རྣམས་ཀྱང་གཞག་གོ། །བུམ་པའི་མགུལ་པ་ལ་ཡང་ཚོན་སྣ་ལྔ་པའི་སྐུད་པ་ལ་ཡང་བདུད་རྩི་ཐབ་སྦྱོར་གྱིས་བཏབ་པས་བཅིངས་ལ། དར་རམ་རས་དཀར་པོ་  
སར་པས་ཡང་བཅིངས་ཏེ། བུམ་པའི་ཁ་ཤིང་ཨ་མྲའི་རིགས་ཧ་ས་ཀ་ར་ཞེས་བྱ་བ་ཡལ་ག་དང། མེ་ཏོག་དང། འབྲས་བུར་ལྡན་པའམ། ཡང་ན་ཞིམ་པོ་འཁྲི་ཤིང་དང་ཡལ་གཞན་གང་ཡང་རུང་བ་དག་ཀྱང་གཞུག་གོ། །བུམ་པ་ལེགས་པར་བཀང་ནས་དེའི་འོག་ཏུ་ལེགས་  
པར་ཁྲུས་བྱའོ། །ཁྲུས་བྱས་ནས་གོས་གཙང་མ་བགོས་ཏེ་ཐོགས་ནས་དཀྱིལ་འཁོར་གྱི་སར་སོང་ནས་དཀྱིལ་འཁོར་གྱི་ནུབ་ཕྱོགས་ཀྱི་སྒོར་འགྲེང་སྟེ། དེའི་སྔགས་ཀྱིས་འབར་བའི་མིག་གིས་ཤར་ཕྱོགས་སུ་བལྟས་ལ་བགེགས་བསལ་བའི་སྔགས་ཀཱི་ལི་ཀཱི་ལི་སེ་གོལ་དང་ལྡན་པར་བརྗོད་  
དོ༑ །ཡུངས་ཀར་གྱིས་ཀྱང་བགེགས་བསལ་བར་བྱའོ། །བགེགས་ཐམས་ཅད་བསལ་ནས་དྲ་བ་དང་རབ་ཕུར་བུ་བྱ་སྟེ། ན་མསརྦ་ཏ་ཐཱ་ག་ཏེ་བྷྱ། སརྦ་ཏ་ཐཱ་ག་ཏེ་བཧི་ཀཾ་པ་བཛྲ་ཀཱི་ལི་ཀཱི་ལ་ཡ་ཨ་ཀ་ར་ཨ་སཱ་ཧཱ། རྡོ་རྗེ་ཕུར་བུའི་སྔགས་སོ། །ན་མསརྦ་ཏ་ཐཱ་ག་ཏེ་བྷྱ། སརྦ་མུ་ཁེ་བྷྱ་  
སརྦ་ཐཱ་བཛྲ་པྲ་ཀཱ་ར། སརྦ་ཏ་ཐཱ་ག་ཏ་གརྦྷ་ཙ་ན་ཀ། །ཀུ་རུ་ཀུ་རུ་ཙཀྲ་ནཱ་ཡ་སཱ་ཧཱ། རྡོ་རྗེ་ར་བའི་སྔགས་སོ། །ན་མསརྦ་ཏ་ཐཱ་ག་ཏེ་བྷྱ། སརྦ་མུ་ཁེ་བྷྱ། སརྦ་ཐཱ་བཛྲ་ར་པཉྩ་ར་ཎི་ཀྵི་པ་ག་ག་ན་ཀ་སཱ་ཧཱ། རྡོ་རྗེ་ར་བའི་སྔགས་སོ། །ཆོ་ག་ལྷག་ཆད་དུ་གྱུར་བའི་ཕྱིར། ཞི་བའི་སྦྱིན་སྲེག་  
ལེགས་པར་བྱས་ནས་དབང་ལྡན་གྱི་ཕྱོགས་ལ་སོགས་པ་དཀྱིལ་འཁོར་གྱི་ཕྱོགས་དང་ཕྱོགས་མཚམས་རྣམས་སུ་དྲ་བི་ད་ལ་སོགས་པ་ལྷ་རྣམས་སོ་སོའི་ཕྱག་རྒྱ་དང་སྔགས་ཀྱི་ཚིག་གིས་སྤྱན་དྲང་བར་བྱའོ། །དེ་ལ་ལག་པ་གཡས་པ་ཁུ་ཚུར་བཅངས་ཏེ་མཛུབ་མོ་དང་གུང་མོ་གཉིས་  
  
།སྔགས་ནི། ན་མོ་རཏྣ་ཏྲ་ཡཱ་ཡ། ན་མ་ཤྩཎྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ནཱ་པ་ཏ་ཡེ། ཨོཾ་དྲ་བི་ད་པ་ར་ཧཱུཾ་ཕཊ། ལག་པ་གཡོན་མཛུབ་མོ་གཉིས་ཀ་ལོགས་སུ་གཞུག་ལ་ལག་པ་གཡས་པ་རྡོ་རྗེ་རྩེ་གསུམ་པར་བྱས་པ་འདི་ནི་  
གཏུམ་པོ་ཆེན་པོའི་ཕྱག་རྒྱའོ། །སྔགས་ནི། ཨོཾ་མ་ཧཱ་ཙཎྜ་ཧཱུཾ་ཕཊ། གོང་མ་བཞིན་དུ་ཕྱག་འཚལ་བའི་ཚིག་དང་ཡང་ལྡན་པར་བྱའོ། །ལག་པ་གཉིས་སྙིམ་པ་ཁོང་སྟོང་དུ་སྦྱར་བ་འདི་ནི་སྟོབས་པོ་ཆེའི་ཕྱག་རྒྱ་སྟེ། སྔགས་ལ། ཨོཾ་མ་ཧཱ་བ་ལ་ཧཱུཾ་ཕཊ། སྙིམ་པ་བཀན་ལ་མཐེའུ་ཆུང་  
གཉིས་ཀྱི་རྒྱབ་ཏུ་སྲིན་ལག་གཉིས་སྦྱར་ཏེ། གུང་མོ་གཉིས་ཡང་དེ་བཞིན་དུ་དེའི་རྒྱབ་ཏུ་སྦྱར་ནས་ནང་དུ་བཀུག་ལ་མཛུབ་མོ་གཉིས་རྩེ་སྤྲད་དེ་མཐེ་བོ་གཉིས་ས་སོའི་ངོས་ལ་གཞར་བ་འདི་ནི་གཞན་གྱིས་མི་ཐུབ་པའི་ཕྱག་རྒྱ་སྟེ། སྔགས་ལ། ཨོཾ་ཨ་པ་རཱ་ཛི་ཏེ་ཧཱུཾ་ཕཊ། ལག་པ་  
གཉིས་སྙིང་གར་བྱས་ལ་སྲིན་ལག་གཉིས་ནང་དུ་བཀུག་སྟེ་ཕན་ཚུན་བསྣོལ་བའི་རྩེ་མོ་མཐེ་བོ་དང། མཛུབ་མོའི་དྲུང་དུ་ཅུང་ཟད་འདུད་པར་བྱས་ལ། གུང་མོ་གཉིས་གཤིབས་པའི་ཕྱི་རོལ་ནས་མཛུབ་མོ་གཉིས་བཀུག་པ་ནས་གང་གིས་མ་རེག་པར་བྱ་སྟེ། མཐེ་བོ་གཉིས་དང། མཐེ་  
ཆུང་གཉིས་ཀྱང་གཤིབས་པ་འདི་ནི། རྡོ་རྗེ་རྣམ་པར་འཇོམས་པའི་ཕྱག་རྒྱ་ལ་ཐམས་ཅད་བྱེད་པ་ཡིན་ཏེ། སྔགས་ལ། ཨོཾ་བཛྲ་ཛྭ་ལ་ནཱི་ཡ་སཱ་ཧཱ། གཞན་གྱིས་མི་ཐུབ་པའི་ཕྱག་རྒྱ་ལས་མཛུབ་མོ་གཉིས་ཕྱེ་སྟེ་བཀུག་ནས་ནས་ཙམ་གྱིས་མ་རེག་པར་བྱ་སྟེ། མཐེ་བོ་གཉིས་བར་དུ་  
གཤིབས་པ་ནི་རྡོ་རྗེ་ཡངས་པའི་ཕྱག་རྒྱ་སྟེ། སྔགས་ལ། ཨོཾ་ཧ་ན་ཧ་ན་ཧཱུཾ་ཕཊ། སྙིམ་པ་བཀན་ལ་མཐེའུ་ཆུང་གཉིས་ནང་དུ་བསྣོལ་ཏེ་བཞག་པའི་བར་དུ་མཐེ་བོ་གཉིས་ཀྱིས་བཀབ་ལ་མཛུབ་མོ་གཉིས་ཀྱི་རྩེ་མོའི་ཚིགས་དབུ་མ་ལ་གཟུགས། སྲིན་ལག་གཉིས་གཤིབས་ཏེ་བསྒྲེང་  
བའི་ཚིགས་དང་པོར་གུང་མོ་གཉིས་བཀུག་པའི་རྩེ་མོས་བཙུགས་པ་ནི་ཀཱི་ལི་ཀཱི་ལིའི་ཕྱག་རྒྱ་སྟེ། སྔགས་ལ། ཨོཾ་ཀཱི་ལི་ཀཱི་ལི་བ་ལ་ཀཱི་ལི་ཡེ་སཱ་ཧཱ། ལག་པ་གཉིས་སོར་མོའི་ནང་དུ་བསྣོལ་ཏེ་ཁུ་ཚུར་བཅངས་ལ་མཐེ་བོ་དང། གུང་མོ་དང་མཐེའུ་ཆུང་རྣམས་སོ་སོར་གཤིབས་ཏེ་  
  
༄༅། །བསྒྲེང་བ་འདི་ནི་རྡོ་རྗེ་འཛིན་པའི་ཕྱག་རྒྱ་སྟེ། སྔགས་ལ། ཨོཾ་བཛྲ་དཧྲྀ་ཀ་འདི་ལ་རེ་རེ་ནས་ལག་པའི་ཕྱག་རྒྱ་སྔར་བཅིངས་ལ་ཨེ་ཧྱེ་ཧི་ཞེས་བྱ་བ་སྟེ། རེ་རེ་ལ་ཡང་བསྐུལ་བའི་སྔགས་དང་སྦྱར་ལ་མཆོད་ཡོན་ལ་སྔགས་ལན་བདུན་ནམ་ཉི་ཤུ་རྩ་གཅིག་བཏབ་ལ་དབུལ་  
ལོ༑ །དེ་ནས་དབང་པོ་ལ་སོགས་པ་རྣམས་སོ་སོའི་སྔགས་དང་ཕྱག་རྒྱས་སྤྱན་དྲང་བ་དང། གདན་བསྟན་པ་དང། མཆོད་ཡོན་ལ་སོགས་པ་དབུལ་བར་བྱའོ། །ཤར་ཕྱོགས་སུ་ཁ་བལྟས་ཏེ་རྐང་པ་གཡས་བརྐྱང་བའི་ཚུལ་གྱིས་ལག་པ་གཡོན་པ་རྡོ་རྗེའི་ཕྱག་རྒྱ་བསྟན་ལ། ལག་པ་  
གཡས་པའི་ཕྱག་རྒྱ་སྟ་ཟུར་ཕྱོགས་སུ་གཞག་པར་བྱ། སྔགས་ལ། ཨོཾ་ཧ་ན་ཧ་ན་བྷིནྡྷ་བཛྲ་ཧཱུཾ་ཕཊ། རྐང་པ་གཡོན་པ་བརྐྱང་བའི་ཚུལ་ཀྱིས་ལག་པ་གཡོན་པའི་མཛུབ་མོ་ལྕགས་ཀྱུ་ལྟར་བསྐྱོད་དེ་གཡས་པས་ནི་བརྒྱ་བྱིན་སྤྱན་དྲང་ངོ། །ལག་པ་གཉིས་བརྐྱང་ལ་ཕྱག་རྒྱ་བཀྲོལ་ལ་སླར་  
བཏང་ངོ། །མེའི་ཕྱོགས་སུ་བལྟས་ཏེ་ལག་པ་བརྐྱང་ལ་མཛུབ་མོ་བཀུག་སྟེ་རྩེ་མོ་གུང་མོའི་ཚིགས་གསུམ་བར་གཟུགས་སོ། །སྔགས་ལ། ཨོཾ་བཛྲ་ན་མ་ཧཱ་བྷཱུ་ཏ་ཛྭ་ལ་ཡ་སརྦ་མ་ཧཱ་བྷསྨི་ཀུ་རུ་སརྦ་དུཥྚཱཾ་ཧཱུཾ་ཕཊ། མཐེ་བོ་ལག་མཐིལ་དུ་སྦྱར་ཏེ་བརྟན་པོར་བཞག་ལ་གཡབས་པས་ནི་  
སྤྱན་དྲང་ངོ། །མཛུབ་མོ་མཐེ་བོའི་ངོས་ལ་བཙུགས་ལ་ཕྱིར་དྲག་ཏུ་བརྐྱང་བས་ནི་སླར་བཏང་ངོ། །གཤིན་རྗེའི་ཕྱོགས་སུ་བལྟས་ཏེ་འགྲེང་ལ་སྙིམ་པ་མདུན་དུ་གཞག་སྟེ། སོར་མོ་ཕན་ཚུན་བསྣོལ་ལ་ཁུ་ཚུར་དམ་དུ་བཅངས་ཏེ་སྲིན་ལག་གཉིས་གཤིབས་ཏེ་བསྒྲེངས་ནས་སྙིང་གར་  
གཞག་པར་བྱའོ། །ཨོཾ་བཛྲ་ཀཱ་ལ་དཎྜ་ཧ་ན་ཧ་ན་ཧཱུཾ་ཕཊ། སྲིན་ལག་གཤིབས་པ་ལས་ནང་དུ་བཟློག་པས་ནི་སྤྱན་དྲང་བའོ། །ནང་དུ་བཟློག་པ་ལས་ཕྱིར་ཕྱུང་བ་གཤིབས་པས་ནིས་ལར་བཏང་ངོ། །བདེན་བྲལ་གྱི་ཕྱོགས་སུ་རྐང་པ་མཉམ་པར་བཞག་ལ། ལག་པ་གཡས་པ་ཁུ་ཚུར་  
བཅངས་པ་ལ་མཛུབ་མོ་དང་གུང་མོ་གཉིས་རལ་གྲི་འདྲ་བར་གཤིབས་ཏེ་བསྒྲེངས་ལ། ལག་པ་གཡོན་པ་ཡང་དེའི་ཚུལ་གྱིས་ཞགས་པ་འདྲ་བར་བྱས་ཏེ་སྟ་ཟུར་ལོགས་སུ་གཞག་པར་བྱའོ། །སྔགས་ལ། ཨོཾ་ནཻ་རི་ཏེ་རཱཀྵ་ས་ཨ་དཧི་པ་ཏ་ཡེ་སཱ་ཧཱ། གཡོན་པའི་མཛུབ་མོ་བཀུག་སྟེ་  
  
།ཕྱིར་བཀྱེད་དེ་བཀྲོལ་བས་ནི་སླར་བཏང་ངོ། །ཆུ་ལྷའི་ཕྱོགས་སུ་རྐང་པ་མཉམ་པར་བཞག་ལ། ལག་པ་གཡས་པ་ཁུ་ཚུར་བཅངས་ནས། མཐེ་བོ་དང་མཛུབ་མོ་ཞགས་མིག་ལྟར་བྱ། གཡོན་པ་ལ་ཡང་དེ་ལྟར་བྱས་ཏེ། སྙིང་གར་གཞག་གོ། །སྔགས་  
ནི༑ ཨོཾ་ནཱ་ག་བཛྲ་ཨཱ་ན་ཡ་སརྦ་དྷ་ན་ད་ནྱ་ནི་དྱ་ནྱ་སུ་བརྞ་མ་ཎི། མུཀྟི་ཀརྡྷི་ནི། སརྦོ་ཀ་ར་ནི་ཤྩ། བཛྲ་དྷ་ར་ས་མ་ཡ་མ་ནུ་སྨ་ར་ཡ། ཨཱ་ཀཌྜྷྱ་ཨཱ་ཀཌྜྷྱ། བནྡྷ་བནྡྟ་[*BANDHA?] པྲཛྙཱ་ནཱཾ་མ་ཧཱ་ཙེ་ད་ཧཱུཾ་ཕཊ། གཡོན་བའི་མཛུབ་མོའི་ལྕགས་ཀྱུས་གཡབས་པས་ནི་སྤྱན་དྲངས་པའོ། །ཕྱིར་  
བཀྱེད་དེ་བཀྲོལ་བས་ནི་སླར་བཏང་ངོ། །རླུང་ལྷའི་ཕྱོགས་སུ་འགྲེང་ལ་ལག་པ་གཡོན་པ་ཁུ་ཚུར་བཅངས་ཏེ་གུང་མོ་བསྒྲེང་བའི་ཚིགས་དང་པོར་མཛུབ་མོ་བཀུག་པའི་ཐོར་ཐོ་བཙུགས་ལ། ལག་པ་གཡས་པ་ཡང་དེ་བཞིན་དུ་བྱས་ཏེ། སྟ་ཟུར་ལོགས་སུ་གཞག་གོ། །སྔགས་ལ་  
ཨོཾ་བཛྲ་ཨ་ནཱི་ལ་མ་ཧཱ་དཧེ་ག་ཨ་ནཱི་ལ་མ་ཧཱ་དཧེ་ག་ཨཱ་ན་ཡ་སརྦ་དུཥྚཱཾ་ཧཱུཾ་ཕཊ། མཛུབ་མོ་དེ་ཉིད་ཀྱིས་སྤྱན་དྲང་བ་དང་སླར་གཏང་བར་བྱའོ། །ཀུ་བེ་རའི་ཕྱོགས་སུ་རྡོ་རྗེ་བཅིངས་པ་ནང་དུ་བཟློག་ནས་མཐེའུ་ཆུང་གཉིས་གཤིབས་ཏེ་བརྐྱང་བའི་རྒྱབ་ཏུ་སོ་སོའི་སྲིན་ལག་གཞག་པར་བྱའོ། །  
སྔགས་ལ། ཨོཾ་ཀུ་བེ་ར་ཡཀྵཾ་ཨ་དཧི་པ་ཏ་ཡེ་སཱ་ཧཱ། གུང་མོ་གཉིས་རྡོ་རྗེ་ལྟར་བཀུག་པ་སྟེ་གཡབས་པས་སྤྱན་དྲང་ངོ། །དེ་ཕྱིར་བཀྱེད་དེ་བཀྲོལ་བས་ནི་སླར་གཏང་ངོ། །དབང་ལྡན་གྱི་ཕྱོགས་སུ་ཁ་བལྟས་ཏེ་འགྲོང་ལ་སྙིམ་པ་བཀན་ནས་སྲིན་ལག་དང་མཐེའུ་ཆུང་ནང་དུ་བཅུག་སྟེ་  
བསྣོལ༑ གུང་མོག་ཉིས་གཤིབས་ཏེ་བསྒྲེང་བའི་རྒྱབ་ལོགས་སུ་རྡོ་རྗེ་ལྟར་བྱ། མཐེ་བོ་གཉིས་བར་དུ་གཤིབས་ཏེ་གཞག་གོ། །སྔགས་ལ། ཨོཾ་དྲི་ཧཱུཾ་བི་ལ་བཛྲ་ཤཱུ་ལ་སཱ་ཧཱ། མཛུབ་མོ་གཉིས་ཀྱི་སེན་མོ་སྤྲད་པ་ལས་ནང་དུ་གཡབས་བས་ནི་སྤྱན་དྲང་ངོ། །ཕྱིར་བཀྱེད་དེ་བཀྲོལ་  
བས་ནི་སླར་བཏང་ངོ། །འོག་གི་ནི་ལག་བ་གཉིས་པདྨ་ལྟར་བྱས་ལ་སྤྱན་དྲང་བ་དང་སླར་གཏང་བར་བྱ་བ་ལ་ཡང་ནང་དུ་གཡབས་པ་དང་ཕྱིར་བཀྲོལ་བར་བྱའོ། །སྔགས་ལ། ན་མས་མནྟ་བུདྡྷཱ་ནཱཾ། ཨོཾ་དྲ་བི་ཏི་སཱ་ཧཱ། སྟེང་གི་ནི་གྲ་ཧ་ཤྭ་རྱ་པྲ་བ་ཏ་ཛྱི་ཏི་ར་མ་ཡ་སཱ་ཧཱ། ཕྱོགས་ཀྱི་ལྷ་  
  
༄༅། །རྣམས་ཀྱི་ཕྱག་རྒྱ་དང། སྔགས་འདི་དག་ཀྱང་བཤད་ཟིན་ཏོ། །དེ་ནས་ཡང་མཆོད་ཡོན་ཕུལ་ནས་དྲ་བི་ད་ལ་སོགས་པ་ལེགས་པར་མཆོད་དེ། མེ་ཏོག་ཆུ་ལས་སྐྱེས་པ་དང། ཐང་ལས་སྐྱེས་པ་དང། བདུག་པ་སྲོག་ཆགས་ཀྱི་ཡན་ལག་མ་ཡིན་པའི་དྲི་ཡིད་དུ་  
འོང་བ་དག་དང། མར་དང། འབྲུ་མར་གྱི་མར་མེ་དང། ཙནྡན་དང། ག་པུར་དང། གུར་གུམ་ལ་སོགས་པའི་དྲི་བསྲུང་ཅན་དང། ཁུར་བ་བཀྲ་ཤིས་ལྡན། འབྲས་ཆན་ཞོ་དང་སྦྱར་བས་མཆོད་ནས། དབང་པོ་ལ་སོགས་པ་རྣམས་ལ་ཤ་ཆང་མ་ཡིན་པ་དང། ཤ་ཆང་དེ་དང་སྦྱར་  
བ་མ་ཡིན་པའི་བཤོས་ཆ་མང་པོ་དབུལ་ལོ། །དེ་དག་གི་འཁོར་གྱི་གདོན་རྣམས་ལ་ནི་ཤ་ཆང་དང་ལྡན་པར་སྦྱིན་ནོ། །དེ་ལྟར་ཤ་དང་ཆང་རྩ་བ་དང། འབྲས་བུ་དང། བགེགས་ཀྱི་ཁ་ཟས་ཅི་ཡང་རུང་བ་བྱིན་ན་ཕྱི་རོལ་གྱི་འཁོར་བ་བགེགས་ཀྱི་གཟུགས་ཅན་གང་ཡིན་པ་དེ་དག་དེས་  
དགའ་པར་འགྱུར་རོ། །ཕྱོགས་བཅུའི་ལྷ་རྣམས་དགའ་བར་བྱ་བའི་ཕྱིར་ཚིགས་སུ་བཅད་པ་འདི་ཡང་བསྒྲག་པར་བྱ་སྟེ། དབང་པོ་རྡོ་རྗེ་འཆང་བའི་ལྷ། །ལྷ་ཡི་རྒྱལ་པོ་གདོན་གྱི་བདག་ཤར་ཕྱོགས་གདོན་གྱི་ཚོགས་བཅས་ལ། །མཆོད་པ་བགྱིད་ཅིང་ཕྱག་ཀྱང་འཚལ། །  
མེ་སྟེ་བསྲེག་བྱ་ཟ་བའི་ལྷ། །མེ་ལྷའི་རྒྱལ་པོ་གདོན་གྱི་བདག། །ཕྱོགས་མཚམས་གདོན་གྱི་ཚོགས་བཅས་ལ། །མཆོད་པ་བགྱིད་ཅིང་ཕྱག་ཀྱང་འཚལ། །གཤིན་རྗེ་བེ་ཅོན་འཆང་བའི་ལྷ། །མ་མོའི་རྒྱལ་པོ་གདོན་གྱི་བདག་ལྷོ་ཕྱོགས་གདོན་གྱི་ཚོགས་བཅས་ལ། །  
མཆོད་པ་བགྱིད་ཅིང་ཕྱག་ཀྱང་འཚལ། །བདེན་དང་བྲལ་བ་ལེགས་ལྡན་ལྷ། །སྲིན་པོའི་རྒྱལ་པོ་གདོན་གྱི་བདག་ལྷོ་ནུབ་གདོན་གྱི་ཚོགས་བཅས་ལ། །མཆོད་པ་བགྱིད་ཅིང་ཕྱག་ཀྱང་འཚལ། །ཞགས་པ་ཐོགས་པ་ཆུ་ཡི་ལྷ། །བདེན་པ་བསྲུང་བ་གདོན་གྱི་བདག་ནུབ་  
ཕྱོགས་གདོན་དང་བཅས་པ་ལ། །མཆོད་པ་བགྱིད་ཅིང་ཕྱག་ཀྱང་འཚལ། །རླུང་སྟེ་སྲོག་ཀྱང་འཛིན་པའི་ལྷ། །ཚིག་སྲུང་གདོན་གྱི་བདག་པོ་སྟེ། །རླུང་གི་ཕྱོགས་ཀྱི་གདོན་བཅས་ལ། །མཆོད་པ་བགྱིད་ཅིང་ཕྱག་ཀྱང་འཚལ། །གནོད་སྦྱིན་ལག་ན་དབྱུག་ཏོ་ཐོགས། །  
  
།བྱང་ཕྱོགས་གདོན་དང་བཅས་པ་ལ། །མཆོད་པ་བགྱིད་ཅིང་ཕྱག་ཀྱང་འཚལ། །དབང་དང་ལྡན་པ་འདྲེན་པའི་ལྷ། །བགེགས་ཀྱི་རྒྱལ་པོ་གདོན་གྱི་བདག་བྱང་ཤར་གདོན་དང་བཅས་པ་ལ། །མཆོད་པ་བགྱིད་ཅིང་ཕྱག་ཀྱང་འཚལ། །འོག་  
གི་ས་ཡི་ལྷ་མོ་བ། །ཀླུ་མོ་ཆེན་མོ་ཞི་བ་སྟེ། །ས་བདག་འགྲོ་བ་འཛིན་པའི་མཆོག་ས་ཡི་ལྷ་མོ་འཁོར་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །སྟེང་གི་ལྷ་ཆེན་ཐམས་ཅད་དང། །ཉི་མ་ཟླ་བ་གཟའ་ཆེན་དང། །གཟའ་དང་རྒྱུ་སྐར་བཅས་པ་ལ། །མཆོད་ཅིང་བསྟོད་  
དེ་ཕྱག་ཀྱང་འཚལ། །དེ་ནས་དཀྱིལ་འཁོར་གྱི་དབུས་སུ་འདུག་ལ་བུམ་པ་རྣམས་ཕྱོགས་བཞིར་བཞག་ནས། དེ་ན་འདུག་བཞིན་དུ་སྔགས་དང་ལྡན་པར་ཕྱག་བརྒྱ་བཅིངས་ལ། བུམ་པ་རྣམས་ཀྱི་ནང་དུ་ལྷ་རྣམས་བཀོད་ནས་གོ་རིམས་ཇི་ལྟ་བ་བཞིན་དུ་མཚན་རངས་པས་བཟླས་བརྗོད་  
བྱའོ༑ །ཡང་ན་སྙིང་པོ་བརྒྱད་པོ་རེ་རེ་ལ་ལན་བརྒྱ་རྩ་བརྒྱད་བཟླས་ནས། རྩ་བའི་ས་བོན་དང། སྡོང་བུའི་ས་བོན་དང། སྙིང་པོའི་ས་བོན་དང། འབྲས་སཱ་ལུའི་ས་བོན་དང། མེ་ཏོག་གི་ས་བོན་དང། གེ་སར་གྱི་ས་བོན་དང། ལོ་མའི་ས་བོན་ཏེ། ས་བོན་སྣ་བདུན་གྱི་ཕྱེ་མ་ཞི་བ་མོ་ཏིལ་  
མར་གྱིས་སྦྱར་ཏེ། བདུད་རྩི་ཐབ་སྦྱོར་གྱི་སྔགས་ཀྱིས་ལེགས་པར་བཏབ་ལ། དེ་ནས་ཁྲུས་བྱེད་པ་ལ་ལོགས་ཤིག་ཏུ་ལུས་བཀྲུས་ཤིང་དྲིལ་ཏེ། ཁྲུས་བྱས་ལ་གོས་གཙང་མ་གོན་ཏེ་དཀྱིལ་འཁོར་གྱི་སྒོར་བཀུག་ནས་དེ་ལ་བསྲུང་བ་ཆེན་པོ་བྱའོ། །དེ་ནས་གསུམ་ལ་སྐྱབས་སུ་འགྲོ་  
བ་ལ་སོགས་པ་བྱིན་ཏེ་དཀྱིལ་འཁོར་དུ་དེ་བཅུག་ལ། གུས་བས་ཕྱག་བྱས་ནས་ཆོ་ག་བཞིན་དུ་ནང་དུ་ཞུགས་ཏེ་འདུག་པའི་འོག་ཏུ་སྔགས་བཟླས་ཤིང་བུམ་པ་རེ་རེ་ནས་ལེགས་པར་ཁྲུས་བྱེད་དུ་གཞུག་གོ། །ཤིན་ཏུ་བདེ་བ་དང། ལེགས་པ་དང། བཀྲ་ཤིས་པ་དང། རྒྱལ་བར་གྱུར་ཅིག་  
རྒྱལ་བར་གྱུར་ཅིག་ཅེས་བྱ་བའི་ཚིག་དང། རོལ་མོའི་སྒྲ་སྐད་རབ་ཏུ་སྙན་པ་དང་ཡང་ལྡན་པར་བྱའོ། །ཡུངས་ཀར་དང། ཞོ་དང། རྩྭ་དའུ་ར་བ་དང། ལི་ཁྲི་དང། མེ་ལོང་དང། དུང་དང། བིལ་བའི་འབྲས་བུ་དང། གི་ཝང་རྣམས་ཀྱང་སློབ་མའི་ནང་དུ་རས་ཁྲིའུ་ཚང་བཏིང་བའི་སྟེང་  
  
༄༅། །དུ་རྫས་དེ་བཞག་སྟེ། སློབ་མ་དེ་བཀྲ་ཤིས་འདོན་པའི་ལག་ཏུ་བཞག་ལ། དེ་ལས་ཡུངས་ཀར་ལ་སོགས་པ་བླངས་ཤིང་དེ་ལ་སྦྱིན་ནོ། །དེ་ནས་ཡང་བསྲུང་བ་བྱས་ལ་རྡོ་རྗེ་ཕྱེད་དེའི་ལག་ཏུ་བྱིན་ཏེ་ཞི་བ་དང་དགའ་བའི་སེམས་དང་ལྡན་པས་ལོངས་ཤིག་ཅེས་བྱ་བའི་  
ཚིག་ཀྱང་བརྗོད་པར་བྱའོ། །རྡོ་རྗེ་ཕྱེད་པོ་དེ་ལ་འཛིན་པའི་བགེགས་ཐམས་ཅད་ལས་ཐར་ནས་ལྡང་བར་བྱེད་དེ། ཟླ་བ་སྒྲ་གཅན་གྱིས་བཏང་བ་བཞིན་དུ་ལུས་སྡིག་པ་དང་བྲལ་ཞིང་མཛེས་སོ། །དེ་ནས་ཡང་འབྱོར་ན་མར་ལ་སོགས་པས་ཞི་བའི་སྦྱིན་སྲེག་བྱའོ། །བླ་མའི་ཡོན་ཡང་ཁྲུས་  
བྱེད་པ་དེས་ཤིན་ཏུ་བཟང་པོ་ལེགས་པར་དབུལ་བར་བྱའོ། །དེ་ནས་མཆོད་ཡོན་ལ་སོགས་པ་ཕུལ་ཏེ་སླར་གཤེགས་སུ་གསོལ་ལོ། །འཕགས་པ་དྲ་བི་དའི་བུམ་བའི་ཆོ་ག་རིམ་པར་ཕྱེ་བ་རྫོགས་སོ།།  
  
  
