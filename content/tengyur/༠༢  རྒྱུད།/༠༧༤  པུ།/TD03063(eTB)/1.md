  
།རྒྱ་གར་སྐད་དུ། ཙཎྜ་མ་ཧཱ་རོ་ཥ་ཎ་སཱ་དྷ་ནཾ་ནཱ་མ། བོད་སྐད་དུ། ཁྲོ་བོ་གཏུམ་པོ་ཆེན་པོའི་སྒྲུབ་ཐབས་ཞེས་བྱ་བ། བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་ལོ། །པུས་མོ་ས་ལ་བཙུགས་ཤིང་གཡས་  
པའི་ཕྱག་ན་རལ་གྲི་བསྣམས། །དེ་ལས་གཞན་པའི་ཕྱག་ནི་སྡིགས་མཛུབ་ཞགས་པ་དང་འབྲེལ་ཞིང། །སྲ་ཞིང་མཁྲེགས་པའི་སྐུ་མངའ་ཉི་མ་ལྟ་བུར་གཏུམ་པའི་སྤྱན། །བགེགས་རྣམས་འཇོམས་པའི་མི་གཡོ་སྲིད་བགེགས་ཞི་བྱེད་ཤོག་ཕྱོགས་བཅུར་བཞུགས་པའི་སངས་རྒྱས་  
དང༑ །བྱང་ཆུབ་སེམས་དཔའ་ཚོགས་བཅས་པ། །དེ་ལ་མེ་ཏོག་ལ་སོགས་པའི། །མཆོད་པ་ལ་སོགས་བློས་བྱས་ནས། །སེམས་ཅན་སྡུག་བསྔལ་ལས་བསྐྱབ་ཕྱིར། །བདག་གི་ལུས་འདི་དབུལ་བར་བྱ། །དགེ་བ་འཕེལ་ཕྱིར་བསྔགས་པ་ཡིས། །སྡིག་པ་དག་ནི་བཤགས་པར་བྱའོ། །  
  
།བྱང་ཆུབ་སེམས་དཔའི་ཚོགས་དང་ནི། །སློབ་མ་སློབ་སོགས་སེམས་ཅན་གྱི། །བསོད་ནམས་ཀུན་ལ་རྗེས་ཡི་རང། །དཀོན་མཆོག་གསུམ་ལ་སྐྱབས་སོང་ཞིང། །བྱང་ཆུབ་ཏུ་ནི་སེམས་བརྟན་ནས། །རིམ་པ་བཞིན་དུ་ཚངས་པའི་གནས། །བཞི་པོ་  
ཡང་ནི་བསྒོམ་པར་བྱ། །དེའི་མཚན་བྲལ་བས་སྟོང་པ་སྟེ། །རྒྱུ་མེད་པས་ན་མཚན་མ་མེད། །རང་བཞིན་གྱིས་ནི་དངོས་པོ་རྣམས། །སྨན་པ་དང་ནི་བསྒོམ་པར་བྱ། །དེ་ནས་པདྨ་ཉི་དབུས་སུ། །ཧཱུ་ལས་བྱུང་བ་བསྒོམ་བྱ་སྟེ། །དཔའ་བོ་སྤྱན་གཉིས་རབ་དམར་ཞིང། ཕྱག་གཉིས་རིན་ཆེན་ཅོད་པན་  
ཅན༑ །དེ་མ་ཐག་ཏུ་སྡིག་འཇོམས་མགོན། །ཇི་ལྟར་འདོད་པ་རྫོགས་བྱེད་ཅིང། །ཨ་ཏྲ་སི་ཡི་མེ་ཏོག་མཚུངས། །དྲི་མེད་སངས་རྒྱས་འོད་འཕྲོ་ཞིང། །ཚེམས་ཀྱི་མཆེ་བས་མ་མཆུ་མནན། །རྒྱན་ཀུན་གྱིས་ནི་རྣམ་བརྒྱན་ཅིང། །གཡོན་པ་སྡིགས་མཛུབ་ཞགས་པར་ལྡན། །ཕྱག་གཡས་འབར་  
བའི་རལ་གྲིས་བྲེལ། །པུས་མོ་ས་ལ་བཙུགས་པ་ནི། །འཇིགས་པའི་སྤྱན་རྩ་བཟློག་པ་ཡིས། །འཇིགས་པ་ཡང་ནི་མཛད་པའོ། །དམ་ཚིག་སེམས་དཔའ་ལྟ་བུ་ཡིས། །ཡེ་ཤེས་སེམས་དཔའ་ཆེར་འབར་བསྒོམ། །དེ་ཡི་ཐུགས་ཀར་སྔགས་པ་ཡིས། །མཚན་མ་ས་བོན་བཅས་པ་བསྒོམ། །  
སྐྱོན་གསང་སྔགས་བཟླས་བྱ་སྟེ། །ལྷ་ཡི་རྣམ་པར་སྦྱོར་བས་སོ། །དེ་ནས་འདོད་པའི་དངོས་གྲུབ་ནི། །འཐོབ་པ་ཉིད་དུ་ཐེ་ཚོམ་མེད། །དེ་ལ་འདི་ནི་གསང་སྔགས་རྒྱལ། །ཨོཾ་ཙཎྜ་མ་ཧཱ་རོ་ཥ་ཎ་ཧཱུ་ཕཊ། བདག་གིས་བྲིས་པས་གང་ཐོབ་པ། །དགེ་བ་བྱང་ཆུབ་སྒྲུབ་བྱེད་པ། །དེ་ཡིས་འཇིག་རྟེན་མ་  
ལུས་འདི། །རྫོགས་པའི་བྱང་ཆུབ་སྒྲུབ་བྱེད་ཤོག་ཁྲོ་བོ་གཏུམ་པོའི་སྒྲུབ་ཐབས་སློབ་དཔོན་ཛེ་ཏཱ་རི་དགྲ་ལས་རྣམ་པར་རྒྱལ་བས་མཛད་པ་རྫོགས་སོ།། །།པཎྜི་ཏ་སུ་ན་ཡ་ཤྲཱི་དང། ལོ་ཙཱ་བ་གློག་སྐྱ་གཞོན་ནུ་འབར་གྱིས་བསྒྱུར་བའོ།།  
  
  
