  
༄༅། །དཔལ་རྡོ་རྗེ་ཅན་ལ་ཕྱག་འཚལ་ལོ། །གནོད་སྦྱིན་གྱི་གདོན་ལས་ཐར་བར་འདོད་ན། སྔོན་དུས་དང་མཚན་ཉིད་ཤེས་པར་བྱ་སྟེ་བྲམ་ཟེ་རྒྱལ་རིགས་ཀྱི་མི་  
གཟུགས་བཟང་བ་དང་མཛེས་པ་ལ་མར་ངོའི་ཚེས་བཅུ་གསུམ་དང་ཡར་གྱི་ལྔ་ལ། སྐྱེད་མོས་ཚལ་དང་འཇིག་རྟེན་པའི་ལྷ་རྟེན་ནམ་གྲོང་གི་འདུན་ས་རྣམས་སུ་འཛིན་པར་བྱེད་དོ། །ཞུགས་པའི་མཚན་མ་ནི་ཁྲོ་བ་མེད་པ་དུ་བའང་མེད། ཟས་ཟ་བ་ལ་རེམ། གཙང་སྦྲ་ལ་དགའ་ཞིང་མིག་གི་  
ཚོགས་འཁྲུལ་པའོ། །དེ་དག་གསོ་བ་ནི་ཟས་སྣ་ཚོགས་པ་དང། ཤིང་ཐོག་དང། ཀྲི་ས་ར་དང། འབྲས་ཀྱི་འོ་ཐུག་དང། ཤ་དང། ཏིལ་གྱི་ཟན་དང། གདུགས་སེར་པོ་དང། མཆོད་ཕྱིར་དང། སྐུད་པ་སེར་པོ་དང། འགྲོན་བུ་དང། གསེར་ལ་སོགས་ཏེ་རིན་པོ་ཆེ་སྣ་ཚོགས་པ་  
དང་བཅས་པའི་གཏོར་མ་བྱང་ཕྱོགས་སུ་སྦྱིན་པར་བྱའོ། །དེ་ནས་ཁྲུས་བྱས་ཏེ་གྲོ་དང། ནས་དང། མོན་སྲན་དང། རྒྱ་སྲན་དང། འབྲས་བུ་གསུམ་དང། ཚ་བ་གསུམ་དང། ཡུངས་ཀར་དང། ཤུ་དག་དང། ཤིང་ཀུན་དང། རྩ་བ་ལྔ་དང། ཏིལ་གཉིས་དང། སྒོག་སྐྱ་རྣམས་ཆ་བསྙམས་ལ་  
  
འོ་མ་ཕུལ་བཞི་དང་བ་ལང་གི་ཀོ་བ་ཕུལ་བཞི་དང། རའི་ཆུས་བཏགས་ལ་མེ་ཆུང་བས་བཙོས་ལ་ནད་པ་རིག་སྔགས་ཀྱིས་ཁྲུས་བྱས་ལ། དེ་དག་ལ་སྔགས་བརྒྱ་རྩ་བརྒྱད་བསྔགས་ལ་ལུས་ལ་བྱུག་སྣར་ལྡུགས། མིག་ལ་བསྐུ། ལྟོར་བཏང་བས་གནོད་  
སྦྱིན་གྱི་གདོན་ལས་ཐར་བར་ངེས་སོ། །སློབ་དཔོན་ཡེ་ཤེས་རྡོ་རྗེས་མཛད་པ། གདོན་ལས་རྣམ་པར་ཐར་བར་ངེས་པའི་སྒྲུབ་ཐབས་དམ་པ་རྫོགས་སོ།།  
  
  
