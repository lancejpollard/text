  
།རྒྱ་གར་སྐད་དུ། ཨཱརྱཱ་ཛི་ཏ་དྷཱ་ར་སཱ་ཙྪ་བི་དཧི་ནཱ་མ། བོད་སྐད་དུ། འཕགས་མ་  
གདུགས་དཀར་མོ་ཅན་གྱི་སཱ་ཙྪའི་ཆོ་ག་ཞེས་བྱ་བ། འཕགས་མ་གདུགས་དཀར་མོ་ཅན་ལ་ཕྱག་འཚལ་ལོ། །དང་པོའི་ལས་ཅན་རྣལ་འབྱོར་པས། །ལུས་ངག་སྒྲིབ་པ་སྦྱང་བ་དང། །ཁྱད་པར་བསྒྲུབ་པའི་ལས་བརྩོན་པས། །ཚ་ཚ་བྱ་བའི་རིམ་པ་བསྟན། །དང་པོ་ཡིད་དང་མཐུན་  
པའི་ས་ཕྱོགས་སུ་ཐང་བུ་བསྟར་བར་བྱ་སྟེ། དེ་རུ་སྤོས་དང་བདུད་རྩི་འཁྱིལ་པའི་སྔགས་སམ། ཐམས་ཅད་འཇོམས་པའི་སྔགས་ཟློས་ཤིང། གཏོར་བས་མི་གཙང་བའི་ཚོགས་ཐམས་ཅད་བྱང་སྟེ་རིན་པོ་ཆེའི་ས་གཞིར་གྱུར་པར་བསམ། བགེགས་ཡོད་པ་ཀུན་རང་རང་གི་གནས་སུ་  
དེངས་པར་བྱ་སྟེ་བཀའ་བསྒོ་བ་ཡང་བྱའོ། །དེ་ནས་དྲི་བཟང་པོ་ལ་སོགས་པའི་ཆུས་སྐྱང་ནུ་ལ་བྱས། མེ་ཏོག་སིལ་མ་དཔག་ཏུ་མེད་པ་བཀྲམ་ལ། མཆོད་པ་ལ་སོགས་པའི་ཡོ་བྱད་ཀུན་ཚོགས་པར་བྱ་སྟེ། གནས་ཁང་དང་མཆོད་པ་ལ་སོགས་པའི་བྱ་བའོ། །དེ་ནས་བླ་མས་ཁྲུས་  
དང་གཙང་སྦྲ་བྱ་སྟེ། སྔོན་དུ་འགྲོ་བའི་ཆོ་ག་རྫོགས་པས་འཕགས་མ་གདུགས་དཀར་ཅན་དུ་བསམ་སྟེ། ཚ་ཚའི་ས་བརྐོ་བ་དེར་བརྟག་པ་དང། ཨོཾ་ཨཱཧཱུཾ་ཞེས་པའམ། བཀྲ་ཤིས་པའི་ཕྱག་རྒྱའི་ལྷ་མོས་གང་བར་བྱིན་གྱིས་བརླབ། ཐམས་ཅད་འཇོམས་པའི་སྔགས་ཀྱིས་བགེགས་  
བསྐྲད་པ་དང། ལྷ་མོ་ལེགས་ལྡན་ལ་གཏོར་མ་བྱིན་ལ་གསོལ་བ་གདབ་པ་དང། ས་བདག་ལ་གཏོར་མ་བྱིན་ལ་བཀའ་བསྒོ་བ་བྱ་སྟེ། དེ་ནས་ཇི་ཙམ་བརྐོ་བའི་ས་དེ་ལ་སེང་ལྡེང་ལ་སོགས་བའི་ཕུར་བུས་ཕྱོགས་བཞིར་བཏབ་སྟེ། དེ་ཡང་སྟོད་ལེགས་ལྡན་ནམ། ལྷ་མོ་བདུད་རྩི་  
འཁྱིལ་པ་ལ་སྨད་ཕུར་པར་འདུག་པར་བསྐྱེད་ལ། བྱིན་གྱིས་བརླབས་ལ་ཨོཾ་བཛྲ་ཀཱི་ལི་ཀཱི་ལ་ཡ། སརྦ་དུཥྚཱཾ་ཧཱུཾ་ཕཊ་ཅེས་ལན་གསུམ་བཟླས་ལ་གདབ་བོ། །དེ་ནས་བུ་མོ་གཙང་མས་བཀལ་བའི་ཚོན་སྐུད་རྣམ་པ་ལྔ་རིགས་ལྔའི་རྣམ་པའམ། རིན་ཆེན་ལྔའི་རང་བཞིན་དུ་བསམ་  
  
༄༅། །ལ༑ ཨོཾ་བཛྲ་སཱུ་ཏྲ་ས་མ་ཡ་ཧཱུཾ་ཕཊ་ཅེས་བྱ་སྟེ། ཕུར་པའི་མཐའ་མ་ཚོན་སྐུད་ཀྱིས་བསྐོར་ལ་རང་གི་རྐང་པ་གར་གཞག་པར་རྡོ་རྗེར་ལམ་ལམ་སོང་བར་བསམ་མོ། །ཡང་ན་སྔགས་དེ་ཐམས་ཅད་རྩ་བའི་སྔགས་ཀྱིས་བྱའོ། །དེ་ནས་ཐམས་ཅད་འཇོམས་པའི་སྔགས་  
ཟློས་ཤིང་ཡུངས་ཀར་གྱིས་གཏོར་རོ། །དེ་ནས་ས་གཞི་དེ་རིན་པོ་ཆེར་གྱུར་བར་བསམས་ལ་རང་ཇི་ཙམ་འདོད་པ་བརྐོས་ཏེ། དེའི་སྔགས་ཀྱང་ཨོཾ་བཛྲ་ཁ་ན་ཁ་ན་ཡ་ཧཱུཾ་ཕཊ་ཅེས་བྱའོ། །དེ་ནས་ཕུར་བུ་དང་ཚོན་སྐུད་བསྡུས་འོ་མས་བསྐུས་ཏེ་གཞག་གོ། །ས་བླང་བའི་ཆོ་གའོ། །དེ་ནས་  
བླངས་པ་རྣམས་སྟེགས་བུ་ལ་སོགས་པར་བཞག་ལས་བརྡུང་བའི་ལས་བྱ་སྟེ། སྔགས་ཀྱང་ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཨཱ་ཀོ་ཊ་ཡ་ཧཱུཾ་ཕཊ་ཅེས་བརྗོད་ཅིང་རྡོ་རྗེའི་ཐོ་བས་བརྡུང་ངོ། །དེ་ནས་སྤོས་ཆུ་ལ་སོགས་པའི་ཆུ་ལ་ཨོཾ་ཨ་མྲྀ་ཏེ་ཧཱུཾ་ཕཊ་ཅེས་བཟླས་ལ། སྤོས་ཆུ་དམིགས་པ་ལས་  
ཨ་དཀར་པོར་བསམ། དེ་ལས་ཟླ་བའི་དཀྱིལ་འཁོར་དེའི་འོད་ཀྱིས་སྤོས་ཆུ་ཐམས་ཅད་ཁྱབ་སྟེ། བདུད་རྩིར་གྱུར་པར་བསམས་ཏེ་སྦྲུའོ། །དེའི་སྔགས་ཨོཾ་བཛྲ་པྲ་མ་རྡ་ཡ་པྲ་མརྡ་ཡ་ཧཱུཾ་ཕཊ་ཅེས་བྱས་ལ་སྦྲུའོ། །དེ་ནས་འཇིམ་པ་དེ་བདུད་རྩི་ཐབ་སྦྱོར་གྱི་ཕྱག་རྒྱ་བཅས་ལ་སྔགས་འདི་བརྗོད་  
དེ༑ ཨོཾ་སུཀྵྨེ་སུཀྵྨེ་མུ་ག་ཏེ། ཤཱནྟེ་དཱནྟེ། ནིར་ཀུ་ལི། ནི་ར་བ་ར་ཎེ། སརྦ་བྷཱུ་ཏ་བྷ་ཡཱ་ནུ་ག་ཏེ། ཡ་བ་དེ་ཡ་ཤོ་ཛི་ནི། དྷརྨ་དྷཱ་ཏུ་གརྦྷེ། དྷརྨ་རཱ་ཛ་ཡ་བ་ཤི་ཧེ། སརྦ་བུདྡྷཱ་ཡ། ཨ་དྷིཥྛཱ་ནཱ་ཡ། ཨ་དྷིཥྛཱ་ཏེ་སཱ་ཧཱ། ཞེས་བརྗོད་པས་རང་གི་ཐུགས་ལས་ཡེ་ཤེས་ལྔའི་འོད་ཟེར་འཕྲོས་པས་  
ཁམས་གསུམ་སེམས་ཅན་འཕགས་མ་གདུགས་དཀར་མོ་ཅན་དུ་བྱས། ཚུར་ལ་རིག་སྔགས་ལ་སོགས་སངས་རྒྱས་མཆོད་པས་འཇིམ་པ་ལ་ཐིམ། ཞུ་ནས་ཁྱབ་པས་རིན་པོ་ཆེ་རྣམ་པ་ལྔའི་རང་བཞིན་དུ་གྱུར་པར་བསམ་སྟེ་སྟེགས་བུ་ལ་གཞག་གོ། །དེ་ནི་འཇིམ་པའི་བྱ་བའོ། །  
དེ་ནས་འབི་འབི་བྱ་སྟེ། དེ་ཡང་ཨོཾ་བཛྲ་བཛྲོད་བྷ་བ་ཡ་སཱ་ཧཱ། ཞེས་ཟློས་ཤིང་བྱའོ། །དེ་ནས་རང་གི་ཐུགས་ཀ་ནས་འོད་ཟེར་འཕྲོས་སེམས་ཅན་གྱི་སྒྲིབ་པ་གསུམ་སྦྱངས། འཕགས་མ་གདུགས་དཀར་ཅན་དུ་བྱས། འཕགས་པ་མཆོད། འདུས་པས་འབི་འབི་ལ་ཐིམ་པས་ཡེ་ཤེས་ལྔའི་  
  
དེའི་ནང་དུ་ཡང་གདན་པདྨ་དང་སེང་གེ་ལས་འཕགས་མ་གདུགས་དཀར་ཅན་དང་ཕྱག་རྒྱའི་ལྷ་མོ་ལ་སོགས་པ་བསྐྱེད་དེ། འདི་ཆོ་ག་གསུམ་གྱིས་བསྐྱེད་དོ། །དེ་ནས་ཨོཾ་ལས་ཡེ་ཤེས་ཀྱི་འོད་ཕྱུང་ལ་གཞལ་  
ཡས་ཁང་དུ་བྱས་ཏེ། གདན་ནས་ལྷ་རྫོགས་པའི་བར་གྱི་དཀྱིལ་འཁོར་བསྐྱེད། ཡེ་ཤེས་པ་གཞུག་ཛཧཱུཾ་བཾ་ཧོཞེས་པས་སོ། །དེ་ནས་རང་གིས་ཀྱང་སྦྱང་བ་ལ་སོགས་པ་བྱའོ། །དེ་ནས་འབི་འབི་རྣམས་སུ་ཨོཾ་ཨ་ན་ལེ་དང་ཕྱག་རྒྱའི་སྔགས་སམ་ས་བོན་རྣམས་ཀྱང་གཞུག་  
གཞན་སྲོག་ཤིང་བརྟན་པའི་གཟུངས་ལ་སོགས་པ་ཅི་རིགས་པར་གཞུག་རྟེན་འབྲེལ་དང་དྲི་མ་མེད་པ་ལ་སོགས་པ་ཡང་གཞུག་གོ། །དེ་ལ་མཆོད་པ་དང་བསྟོད་པ་ལ་སོགས་པ་ཡང་རྒྱས་པར་བྱའོ། །དེ་ནས་ཨོཾ་དྷརྨ་དྷཱ་ཏུ་གརྦྷེ་ཛྭ་ལ་སཱ་ཧཱ་ཞེས་བརྗོད་ལ། དེ་ལས་ལྷ་མོ་རྣམས་  
བསྐུལ་ནས་སླར་ཡང་གཞུག་སྟེ་སངས་རྒྱས་དཔག་ཏུ་མེད་པ་རྡུལ་དང་མཉམ་པས་བདག་དང་སེམས་ཅན་སྦྱངས་ཏེ་གཞུག་པར་བྱའོ། །དེ་ནས་མར་བྱུག་པ་ནི་ཨོཾ་ཨ་ར་ཛེ་པི་ར་ཛེ་སཱ་ཧཱ། ཞེས་བརྗོད་ལ། བྱང་ཆུབ་ཀྱི་སེམས་ཀྱིས་བསྒོམ་པར་བསམ་མོ། །དེ་ནི་འབི་འབི་བྱ་བའོ། །ཐབས་  
དང་ཤེས་རབ་འབྲེལ་པ་ལས་ཆོས་ཀྱི་དབྱིངས་རྣམ་པར་དག་པར་བཞུགས་པར་བསམས་ཏེ་སྐོལ་ཕོར་དུ་བཅུག་ལ། ཨོཾ་བཛྲ་དྷརྨ་དྷཱ་ཏུ་གརྦྷེ་སཱ་ཧཱ་ཞེས་བྱའོ། །དེ་ནས་སྐོལ་ཕོར་ཤེས་རབ་ལག་པ་ཐབས་སུ་བསམས་ཏེ། བརྡུང་བ་ནི་དེ་ནི་གཉིས་སུ་མེད་པར་བསྲུབ་པར་བསམས་ཏེ་  
ཨོཾ་བཛྲ་མུངྒ་ར་ཨཱ་ཀོ་ཊ་ཡ་ཧཱུཾ་ཞེས་པའམ། རྟེན་འབྲེལ་ལམ། སྙིང་པོའམ། ཉེ་སྙིང་ལ་སོགས་ཟློས་ཤིང་གདབ་བོ། །དེ་ནས་ཆོས་ཀྱི་སྐུ་ལས་སྤྲུལ་སྐུ་གཉིས་ཀྱིས་སེམས་ཅན་གྱི་དོན་བྱེད་པར་ཆོས་ཀྱི་དབྱིངས་ལས་འབྱུང་བར་བསམ་སྟེ། ཨོཾ་བཛྲ་དྷརྨཱ་དྷ་རེ་སཱ་ཧཱ། ཞེས་བརྗོད་  
ལ་འབྱུང་ངོ། །དེ་ནས་ཨོཾ་སརྦ་ཏ་ཐཱ་ག་ཏ་ཀཱ་ཡ་མ་ཧཱ་སུ་ཁ་བཛྲ་སུ་ར་ཏ་ས་མ་ཡ་སྟྭཾ། དེ་ལས་གཟུགས་སྐུ་གཉིས་བྱུང་བས་འགྲོ་བ་ཐམས་ཅད་ཀྱི་དོན་བསམ་གྱིས་མི་ཁྱབ་པ་བྱེད་པར་བསམ་མོ། །དེ་ནས་གཟུགས་སྐུས་ཇི་ལྟར་རིགས་པ་སྟེ། ལོངས་སྐུས་དག་པའི་སེམས་ཅན་གྱི་  
  
༄༅། །དོན་བྱེད་པར་བསམ་སྟེ། ཨོཾ་སརྦ་ཏ་ཐཱ་ག་ཏ་སཾ་བཧོ་ཀ་ས་མ་ཡ་སྟྭཾ་ཞེས་བྱའོ། །སྦྲུལ་སྐུས་མ་དག་པ་དང་པོའི་ལས་ཅན་ལ་སོགས་པའི་དོན་བྱེད་པར་བསམས་ལ། ཨོཾ་སརྦ་ཏ་ཐཱ་ག་ཏ་ནི་རྨ་ཎ་ཀཱ་ཡ་ས་མ་ཡ་སྟྭཾ་ཞེས་བྱའོ། །དེ་ནི་ཚ་ཚ་གདབ་པའོ། །དེ་ནས་སྐུ་  
གསུམ་གྱི་ངོ་བོ་དང་རང་དོན་ནི་གཞུང་མངས་ཀྱིས་དོགས་པས་མ་བྲིས་སོ། །དེ་ལ་ཡེ་ཤེས་པ་བསྟིམ་པ་དང་མཆོད་པ་ལ་སོགས་པ་ཡང་བྱའོ། །དེ་ནས་ཨོཾ་བཛྲ་ཕྲུ་ཤི་སཱ་ཧཱ། ཞེས་པས་སྲོག་ཤིང་གཟུགས་པར་བྱའོ། །དེ་ནས་སེམས་ཅན་ཤེས་བཅུ་ལྡན་གྱུར་ཅིག་བསྟན་པ་ཡུན་  
རིངས་གནས་པར་ཤོག་སེམས་ཅན་ལྷག་བསམ་དག་པ་ཡིས། །ཀུན་བཟང་སྨོན་ལམ་འཇུག་པར་ཤོག་ཅེས་བྱའོ། །དེ་ནས་ཨོཾ་པྲ་མརྡ་ན་ཡེ་སཱ་ཧཱ། ཞེས་བྱ་སྟེ། འཁོར་ལོ་གསུམ་བསྐོན་ལ། ཁམས་གསུམ་སེམས་ཅན་མ་ལུས་པ། །སྟོབས་དང་མ་འདྲེས་ཆོས་དང་ནི་  
དྲན་པ་ཉེར་གཞག་རྣམ་ཐར་བརྒྱད། །ཡེ་ཤེས་བཞི་སོགས་ལྡན་གྱུར་ཤོག་ཅེས་བྱའོ། །ཨོཾ་པ་ད་ཀ་ལཾ་པ་སཱ་ཧཱ། ཞེས་བརྗོད་ལ་དར་གྱི་ཅོད་པན་ཕུལ་ལ། སེམས་ཅན་རྣམས་ནི་མ་ལུས་པས། །བདེ་བར་གཤེགས་པའི་སྐུ་གཟུགས་ལ། །དར་དང་ལྷབ་ལྷུབ་ལ་སོགས་པ་  
བྱང་ཆུབ་བར་དུ་མཆོད་པར་ཤོག་ཅེས་བྱའོ། །དེ་ནས་ཨོཾ་པ་ད་ཀ་སཱ་ཧཱ། ཞེས་བྱ་སྟེ། བ་དན་ཕུལ་ལ། སེམས་ཅན་རྣམས་ནི་མ་ལུས་ལས། །ཕྱོགས་བཅུར་བསྟན་པའི་བ་དན་གྱིས། །འཚེ་བ་མེད་ཅིང་ཆོས་ལྡན་པས། །གྲགས་པས་རྒྱས་པར་འགེངས་པར་ཤོག་ཅེས་བྱའོ་  
དེ་ནས་ཨོཾ་ཀུམྦྷི་ར་དཧྭ་ཛ་སཱ་ཧཱ་ཞེས་བྱ་སྟེ། ཆུ་སྲིན་གྱི་རྒྱལ་མཚན་ཕུལ་ལ། འཁོར་བ་མ་སྟོང་བར་དུ་ནི། །བདུད་བཞི་དག་ལས་ལེགས་རྒྱལ་ནས། །སྟོན་པའི་བསྟན་པ་ཟབ་མོ་དག་མི་ནུབ་རྒྱལ་མཚན་ཐོབ་པར་ཤོག་ཅེས་བྱའོ། །དེ་ནས་ཨོཾ་པྲ་མ་ན་ཡེ་སཱ་ཧཱ། ཞེས་པས་གདུགས་  
ཕུལ་ལ། ཁམས་གསུམ་སེམས་ཅན་མ་ལུས་པ། །ཉོན་མོངས་ཚད་པས་གདུང་བ་ལ། །ཐུགས་རྗེ་བྱང་ཆུབ་སེམས་ཀྱི་གདུགས། །ཕུབ་པས་བདེ་བས་ཚིམ་གྱུར་ཤོག་ཅེས་བྱའོ། །དེ་ནས་ཨོཾ་རཏྣ་མཱ་ལེ་ཏྲཾ་ཞེས་པས་མེ་ཏོག་ཕུལ་ལ། ཡང་ན་ན་མཤྲཱི་ཡ་དྷ་ནུ་ག་ཏ་པྲ་ཏིཥྛ་ཏ་པུཥྤ་  
  
ཏ་དྱ་ཐཱ། ཨོཾ་པུཥྤེ་སཱ་ཧཱ་ཞེས་བྱ་བ་སྟེ། འཁོར་བའི་སེམས་ཅན་མ་ལུས་ཀུན། །མཚན་དང་དཔེ་བྱད་རྫོགས་ཐོབ་ནས། །བལྟ་བས་མི་ངོམས་གཟུགས་ཀྱིས་ནི། །སེམས་ཅན་དོན་རྣམས་རྫོགས་བྱེད་ཤོག་ཅེས་བྱའོ། །དེ་ནས་  
ཨོཾ་སུ་ན་དྷ་རེ་ཛ་ཡེ་སཱ་ཧཱ། ཞེས་བྱས་ཏེ་གདན་ཕུལ་ལ། སེམས་ཅན་མ་ལུས་སངས་རྒྱས་ཏེ། །སྟོབས་བཅུ་ལྡན་པ་གླང་པོའི་གདན། །མི་འཇིགས་སེང་གེའི་གདན་དང་ལྡན། །རྫུ་འཕྲུལ་རྐང་པ་རྟ་ཡི་གདན། །དབང་བཅུ་ཐོབ་པ་རྨ་བྱའི་གདན། །ཐོགས་མེད་ཤུགས་ལྡན་མཁའ་ལྡིང་  
གདན༑ །འདོད་དགུ་འབྱུང་བ་རིན་ཆེན་གདན། །སྐྱོན་གྱིས་མ་གོས་པདྨའི་གདན། །རང་བཞིན་འོད་གསལ་ཉི་ཟླའི་གདན། །གདན་རྣམས་མྱུར་དུ་ཐོབ་པར་ཤོག་ཅེས་བྱའོ། །དེ་ནས་ཨོཾ་དྷ་ར་དྷ་ར་མི་ལི་ཛ་ལེ་སཱ་ཧཱ། ཞེས་གཞལ་ཡས་ཁང་དུ་གཤེགས་སུ་གསོལ་ལོ། །ཇི་ལྟར་  
ཆོས་དབྱིངས་དག་པ་ཡི། །གནས་སུ་བསམ་ཤེས་བཞུད་པ་ལྟར། །བདག་སོགས་སེམས་ཅན་ཐམས་ཅད་ཀྱང། །དག་པའི་གནས་སུ་གཤེགས་གྱུར་ཅིག་དེ་ནས་ཨོཾ་སུ་པྲ་ཏིཥྛ་བཛྲེ་སཱ་ཧཱ། ཞེས་བཞུགས་སུ་གསོལ་ཏེ། རིན་ཆེན་གཞལ་ཡས་ཆོས་དབྱིངས་སུ། །སེམས་  
ཅན་དོན་དུ་བརྩེར་དགོངས་ལ། །ཇི་སྲིད་སེམས་ཅན་བྱང་ཆུབ་བར། །དེ་སྲིད་དུ་ནི་བཞུགས་པར་མཛོད། །ཅེས་བྱའོ། །དེ་ནས་ཨོཾ་བཛྲ་དྷཱ་ཏུ་ཤ་རི་མ་ཏིཥྛི་ཧཱུཾ་ཨ་བཧི་ཥིཉྩ་མཱཾ་ཞེས་བརྗོད་ལ། དབང་བསྐུར་ཏེ་རིགས་ཀྱི་བདག་པོས་དབུ་བརྒྱན་པར་བྱའོ། །དེ་ནི་བརྟན་པར་བྱ་བའི་ཆོ་ག་  
ཡིན་ནོ། །དེས་ནི་ཕུན་སུམ་ཚོགས་པའི་ཆོ་གའོ། །དེ་ནས་སློབ་དཔོན་བྱང་ཆུབ་སེམས། །ལྡན་པས་ཚིགས་བཅད་བརྗོད་བྱ་སྟེ། །བླ་མེད་སངས་རྒྱས་བདག་ལ་དགོངས། །སེམས་ཅན་ཐམས་ཅད་དབུགས་དབྱུང་ཞིང། །བདུད་དང་ཕྱིར་རྒོལ་ལོག་འདྲེན་ཚོགས། །ཐམས་ཅད་ཕམ་  
བྱས་བདེ་ལ་དགོད། །སེམས་ཅན་ཉིང་མཚམས་སྦྱོར་བ་ཡི། །ཉོན་མོངས་མ་ལུས་སྦྱང་བར་བྱ། །ང་རྒྱལ་རི་ནི་གཞོམ་བྱ་ཞིང། །སྐྱེ་བའི་ལྗོན་ཤིང་གཅད་པར་བྱ། །འཆི་བདག་སྲིན་པོ་བརླག་བྱ་སྟེ། །མ་རིག་པ་ཡི་མུན་པ་བསལ། །ལྟ་ལོག་ཡང་དག་ལྟ་ལ་དགོད། །ལས་ཀྱི་ཆུ་  
  
༄༅། །ཀླུང་བསྐམ་པར་བྱ། །སྲིད་པའི་རྒྱ་མཚོ་ཡང་བསྐམ་སྟེ། །ཆོས་སྒྲོན་སྤར་ཞིང་བྱང་ཆུབ་ལམ། །བསྟན་པར་བྱས་ཏེ་བཟོད་དེས་བྱོས། །འདོད་ཆགས་མེ་དང་ཞེ་སྡང་མཚོན། །ཕྲག་དོག་འཚུབ་མ་སེར་སྣ་བདུད། །འཇིག་ཚོགས་བདག་གིས་གཞོམ་པར་བགྱི། །  
སེམས་ཅན་བདེ་བ་བླ་མེད་ཀྱིས། །བྱང་ཆུབ་ལམ་ལ་རབ་དགོད་ཕྱིར། །བདག་གི་སྡིག་བྲལ་མཐུན་པ་ཡི། །དངོས་གྲུབ་སྣ་ཚོགས་བདག་ལ་སྩོལ། །དེ་ནས་དཀྱིལ་འཁོར་དུ་བྱས་པའམ། ཡང་ན་མཆོད་རྟེན་བུམ་པར་གདུགས་དཀར་ཅན་དམིགས་པ་དེ་ལས་འོད་ཟེར་འཕྲོས་པས་  
ཕྱག་ལ་སོགས་པའི་ལྷ་མོས་འཇིག་རྟེན་གྱི་ཁམས་ཁེངས་པར་བྱ་སྟེ། དེ་དག་གི་སྒྲིབ་པ་གསུམ་མ་ལུས་པར་དག་པར་བྱ་སྟེ་ཐམས་ཅད་ལྷ་མོའི་རང་བཞིན་དུ་བྱས་ལ། སྐུ་གསུང་ཐུགས་རྡོ་རྗེའི་ངོ་བོར་དག་པར་བྱ་སྟེ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝ་ཀྩིཏྟ་མ་ཧཱ་ས་མ་ཡ་སྟྭཾ་ཞེས་བསྟན་པར་བྱའོ།།  
དུང་ཕོར་དུ་དྲི་ཆབ་ལ་སོགས་པ་བླུགས་ཏེ། ལག་པས་བཟུང་ལ་ཨ་ལས་ཟླ་བའི་རྣམ་པ་ལས་འོད་ཟེར་གྱིས་ཡོན་ཆབ་བདུད་རྩིར་བསམས་ལ། གཙོ་མོ་ནས་འཁོར་ལ་སོགས་པའི་སྙིང་པོ་བཟླས་ཏེ་དབུལ་ལོ། །དེའི་སྔགས། ཨོཾ་ཨ་མྲྀ་ཏ་ཨརྒྷཾ་པྲ་ཏཱིཙྪ་སཱ་ཧཱ། ཞེས་ལན་གསུམ་དུ་སྤྱི་  
བོར་བཞག་ལ་དགང། དེར་ཡེ་ཤེས་སེམས་དཔའ་སྤྱན་དྲས་ཏེ་དབང་བསྐུར་བར་བསམ་མོ། །དེ་ནས་མཆོད་པ་ལྔ་ཡང་རང་རང་གི་སྔགས་ཀྱིས་དབུལ། སྒེག་མོ་ལ་སོགས་པ་བརྒྱད་ཀྱིས་ཀྱང་མཆོད་དེ། འདིར་གཞུང་མངས་ཀྱིས་དོགས་པས་མ་བྲིས་སོ། །མཆོད་པ་བསང་བ་  
དང་སྦྱང་བ་ནི། ཨོཾ་སརྦ་པཱུ་ཛ་པུ་ཥྤེ་སཱ་ཧཱ། ཞེས་པས་སྦྱང་ངོ། །དེ་ནས་རྡོ་རྗེ་དྲིལ་བུ་དང་ལྡན་པས་བསྟོད་པ་བྱ་སྟེ། དེ་ཡང་དང་པོ་སྤྱིར་ཡང་བསྟོད་པ་ནི། འགྲོ་བ་རྒྱུད་ལྔའི་འཁོར་ལོའི་དཀྱིལ་འཁོར་དུ། །སྡུག་བསྔལ་འཁྲུལ་འཁོར་གཟིར་བའི་འགྲོ་གཟིགས་ནས། །ཐུགས་  
རྗེས་སྡུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་མངའ་བདག་ཁྱོད་ལ་ཕྱག་འཚལ་ལོ། །སེམས་ཅན་སྨིན་ཅིང་གྲོལ་བར་མཛད་པའི་ཕྱིར། །སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང། །ཆགས་པས་མི་གོས་པདྨ་ལྟར་དག་པ། །འདོད་ཆགས་  
  
།སེམས་ཅན་འཁོར་བའི་རྒྱ་མཚོར་ནུབ་པ་ལ། །ཐུགས་རྗེས་ཐབས་དང་ཤེས་རབ་གྲུར་ཞུགས་ནས། །ཞི་བ་རིན་ཆེན་མཆོག་གླིང་སྐྱེལ་མཛད་པ། །ཀུན་གྱི་དེད་དཔོན་ལྷ་མོ་ཁྱོད་ལ་འདུད། །སེམས་ཅན་བཀྲེན་པ་ཆོས་ཀྱིས་ཕོངས་གྱུར་པས། །  
མ་རིག་ཐིབས་པོའི་ནང་དུ་སོང་བ་རྣམས། །འཕགས་པའི་ནོར་བདུན་དག་གིས་ཚིམ་མཛད་པ། །ཡེ་ཤེས་སྒྲོན་མའི་ལྷ་མོ་ཁྱོད་ལ་བསྟོད། །སེམས་ཅན་ལས་ཀྱི་ཆུ་བོས་འབད་པ་རྣམས། །དམ་ཆོས་བདུད་རྩིའི་ཟམ་པས་སྒྲོལ་མཛད་པ། །འཕགས་ལམ་ཡན་ལག་བརྒྱད་ལ་  
འགོད་མཛད་པ། །གསུང་གི་མངའ་བདག་ལྷ་མོ་ཁྱོད་ལ་བསྟོད། །ཅེས་པ་དང། ཡང་སློབ་དཔོན་ཙནྡྲ་གོ་མིས་བསྟོད་བའི་སྲིད་གསུམ་སྟོན་པ་ལྷ་དང་མི་ཡིས་མཆོད་འོས་ལ་སོགས་པས་ཀྱང་བསྟོད་པ་བྱ་སྟེ། དེ་ནས་ཡོན་བདག་འཁོར་དང་བཅས་པ་ལ་བསམས་པས་སྨོན་  
ལམ་རྒྱ་ཆེན་པོ་བཏབ་སྟེ། བདག་སོགས་སེམས་ཅན་སྐལ་ལྡན་འདི་རྣམས་ཀྱིས། །ཆོས་ཀྱི་སྐུ་ཡི་གཟུགས་བརྙན་བཞེངས་པས་ནི། །དགེ་ཚོགས་མ་ལུས་ཅི་ཡོད་མདུན་བྱས་ཏེ། །རྫོགས་པའི་སངས་རྒྱས་ལྷ་མོ་ཐོབ་པར་ཤོག་འཁོར་ལོས་སྒྱུར་རྒྱལ་མཆོག་གི་ལུས་ཐོབ་  
ཤོག་ཕུན་སུམ་ཚོགས་པའི་ཞིང་དུ་སྐྱེ་བར་ཤོག་ཚེ་འདི་ནད་དང་གནོད་པ་དང། །འབྱུང་པོ་འཁྲུགས་དང་གདོན་ཀུན་ཞི་གྱུར་ཤོག་ཅེས་བྱའོ། །ཤར་ཕྱོགས་སུ་གཟུངས་ཚར་གཅིག་གམ། གཉིས་སམ་གསུམ་ལ་སོགས་པ་ཉེ་བར་བཤད་པ་ལྟར་བཀླག་རྒྱས་པར་བྱེད་  
ན༑ དཀྱིལ་འཁོར་བཞེངས་པའི་བྱང་དུ་སློབ་མ་འདུག་ལ། བཀྲ་ཤིས་ཀྱི་དབང་ལ་སོགས་པ་བསྐུར་བར་བྱའོ། །དེ་ནས་བསྡུ་གཤེགས་གཏོར་མ་བཏང་བ་ཀུན་བྱ། ཁྱད་པར་དུ་ལེགས་ལྡན་གྱི་མཆོད་པ་བྱའོ། །དེ་ནས་དགེ་འདུན་གྱི་མཆོད་སྟོན་ལ་སོགས་བ་ཀུན་བྱའོ། །ཚ་ཚའི་ཆོ་ག་  
འདི་བྱས་པས། །ཁམས་གསུམ་མ་ལུས་སེམས་ཅན་ཀུན། །ལྷ་མོ་ཉིད་དང་སྐལ་མཉམ་ནས། །གདུལ་བྱའི་དོན་ལ་མྱུར་བརྩོན་ཤོག་ཚ་ཚའི་བྱ་བ་སློབ་དཔོན་པདྨའི་ལྕགས་ཀྱུས་མཛད་པ་རྫོགས་སོ།། །།ཟངས་དཀར་ལོ་ཙཱ་བས་ཐོ་ལིང་གི་གཙུག་ལག་ཁང་དུ་བསྒྱུར་བའོ།། །།  
  
  
