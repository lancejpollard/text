  
།རྒྱ་གར་སྐད་དུ། ཨཱརྱ་ཏ་ཐཱ་ག་ཏོཥྞཱི་ཥ་སི་ཏཱ་ཏ་པ་ཏྲེ་ནཱ་མ་ཨ་བ་རཱ་ཛི་ཏ་ཨུ་པ་དེ་ཤ་བོད་སྐད་དུ། འཕགས་པ་  
དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པ་ཞེས་བྱ་བའི་ཉེ་བར་བཤད་པ། བཅོམ་ལྡན་འདས་གདུགས་དཀར་མོ་ཅན་ལ་ཕྱག་འཚལ་ལོ། །སྙིང་རྗེ་ཆེན་པོས་སེམས་བསྐྱེད་དེ། མཎྜལ་ལེགས་པར་བྱུགས་ཏེ་ཐིག་ལ་དང་མེ་ཏོག་གི་ཚོམ་བུ་བཀྲམ་  
  
མཆོད་པ་སྔོན་དུ་འགྲོ་བས་ལེགས་པ་དང་ལྡན་པ་ལ་མཆོད་པ་དང་གཏོར་མ་སྦྱིན་པར་བྱའོ། །དེ་ནས་མཎྜལ་ལ་ཨ་ལས་ཟླ་བ་ལ་ཨོཾ་བསམས་ལ། འོད་ཀྱིས་སྤྲོ་བ་དང། བསྡུ་བ་བྱས་པ་ལས་བཅོམ་ལྡན་འདས་མ་གདུགས་དཀར་མོ་ཞལ་གསུམ་མ། ཞལ་གསུམ་ལ་  
སྤྱན་གསུམ་གསུམ་ཡོད་པའོ། །སྔོ་བ་དང་དམར་བ་ནི་གཡོན་དང་གཡས་ཀྱི་ཞལ་ལའོ། །རྒྱན་སྣ་ཚོགས་པས་བརྒྱན་པ་ཕྱག་བརྒྱད་པ། གཡས་ཀྱི་དང་པོ་ན་གདུགས་དཀར་པོ། གཉིས་པ་ན་འཁོར་ལོ། གསུམ་པ་ན་ལྕགས་ཀྱུ། བཞི་པན་གཞུའོ། །གཡོན་དང་པོ་ན་རྒྱལ་མཚན་  
འཛིན་པའོ། །གཉིས་པན་རྡོ་རྗེ་དཀར་པོའོ། །གསུམ་པ་མདའོ། །བཞི་པ་ན་ཞགས་པ་དང་བཅས་པའི་སྡིགས་མཛུབ་ནི་གཡོན་པའོ། །ཁྲོས་པའི་སྟངས་དང་བཅས་པས་མ་རུངས་པ་ཐམས་ཅད་འཇིགས་པར་བྱེད་པའོ། །འོད་ཟེར་ལྕགས་ཀྱུ་དང་འདྲ་བས་ཡེ་ཤེས་ཀྱི་ལྷ་དགུག་པ་དང་གཞུག་  
པ་དང་བཅིང་བ་དང་དབང་དུ་བྱའོ། །དབང་དུ་བསྐུར་བ་ལ་བཻ་རོ་ཙ་ནའོ། །ཕྱག་དང་མཆོད་པ་བྱས་ནས་སྔོན་དུ་བྱས་ཏེ་དམིགས་པ་བཅུ་བཞིས་བཀླག་པར་བྱའོ། །ལེགས་པ་དང་ལྡན་པ་ལ་གཟུངས་ཀྱིས་བསྟོད་པ་བྱའོ། །ཡང་ན་མདུན་དུ་དམིགས་ཏེ་བསྟན་པ་ལྟར་ཀུན་ཡིད་ཀྱིས་བྱ་བ་ཡིན་ནོ། །  
དམིགས་པ་བཅུ་བཞི་ནི་ཕྱག་གི་དམིགས་པ་དང། ཐམས་ཅད་ཟློག་པ་དང། རི་ཁྲོད་ལོ་མ་ཅན་ཉི་ཤུ་རྩ་གཉིས་དང། བདག་བསྲུང་བ་དང། བཅོམ་ལྡན་འདས་མའི་ཆེ་བ་དང། འཇིགས་པ་བརྒྱད་བཟློག་པ་དང། གདོན་ཆེན་པོ་ཉི་ཤུ་རྩ་བཞི་བཟློག་པ་དང། རིག་སྔགས་གཅོད་པ་དང། མ་  
མོ་བརྒྱད་དང། དམ་ཚིག་ཅན་བཅུ་བཞིའི་སྔགས་དང། ཐམས་ཅད་བཟློག་པ་དང། ནད་ཐམས་ཅད་བསྲུང་བ་དང། ཐམས་ཅད་བཟློག་པ་དང། ལུས་ལ་གདགས་པ་དང། འདི་དང་ཕྱི་མར་ཕུན་སུམ་ཚོགས་པ་དང། བུ་སྲི་དང་གཡུལ་ཞི་བ་དང། ཁྱད་པར་དུ་བདག་བསྲུང་བ་དང། ཆར་དབབ་  
པའོ༑ །གཤེགས་པ་དང་བསྡུ་བ་བྱས་ཏེ། ཇི་ལྟར་བདེ་བར་གནས་པར་བྱའོ། །འཕགས་པ་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་མོ་ཅན་གཞན་གྱིས་མི་ཐུབ་པ་ཞེས་བྱ་བའི་ཉེ་བར་བཤད་པ་བླ་མ་རྡོ་རྗེ་གད་ན་པས་མཛད་པ་རྫོགས་སོ།། །།པཎྜི་ཏ་ཆེན་པོ་དེ་ཉིད་དང་  
  
༄༅། །ལོ་ཙཱ་བ་དགེ་སློང་བ་རིས་བསྒྱུར་བའོ།།  
  
  
