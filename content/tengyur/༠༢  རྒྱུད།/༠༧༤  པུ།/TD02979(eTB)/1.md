  
༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །གདོན་  
ཐམས་ཅད་རླག་པར་བྱེད་པའི་ལས་ཀྱི་བྱེ་བྲག་ནི་གདོན་སྟོང་ཕྲག་བརྒྱད་ཅུ་ཡོད་ཀྱང་ལྷའི་གདོན་དང། འབྱུང་པོའི་གདོན་དང། དྲི་ཟ་དང། གནོད་སྦྱིན་དང། སྲིན་པོ་དང། ཤ་ཟའི་གདོན་ལ་རིགས་གསུམ་ཀླུའི་གདོན་དང། ཚངས་པའི་གདོན་དང། སྲིན་པོའི་གདོན་དང། བི་ན་ཡ་ཀ་  
  
བརྗེད་བྱེད་དང། སྨྱོ་བྱེད་དང། གཞོན་ནུའི་གདོན་ལ་རིགས་བཞི་དང། ལྷ་མ་ཡིན་གྱི་གདོན་དང། བཅོ་བརྒྱད་དུ་འདུས་སོ། །དེ་དག་རྣམས་བརླག་པར་འདོད་ན་དུར་ཁྲོད་ཀྱི་སོལ་བ་ལ་ལྷ་གདོན་གྱི་གཟུགས་བྱས་ལ། བདག་ཉིད་ཀྱི་མདུན་དུ་གཟུགས་དེ་བཞག་ལ་གྲིས་གཏུབ་  
ཅིང་དེ་ཉིད་ཀྱི་དུམ་བུ་དང། ལན་ཚྭ་སྐེ་ཚེའི་སྦྱིན་སྲེག་བརྒྱ་རྩ་བརྒྱད་བྱས་ན་ལྷའི་གདོན་རྣམས་བརླག་པར་ངེས། ཡང་རྡོ་རྗེ་ཅན་གྱི་དཀྱིལ་འཁོར་བཞེངས་ནས་དེ་ཉིད་ཀྱི་གཡུལ་གྱེས་པའི་ས་ལས་གཟུགས་བྱས་ལ། སྔ་མ་ལྟར་སྦྱིན་སྲེག་བྱས་ན་འབྱུང་པོའི་གདོན་བརླག་པར་ངེས་སོ། །ཡང་  
རྒྱ་ཤོག་ལ་གཟུགས་བྲིས་ལ་ཕུར་པས་བཏབ་ལ་ཤིང་ངམ་རིངས་དུག་དང་ཁྲག་གི་ནང་དུ་གཏུབས་ལ་ལན་སྟོང་རྩ་བརྒྱད་དུ་སྦྱིན་སྲེག་བྱས་ན་དྲི་ཟའི་གདོན་བརླག་པར་ངེས་སོ། །ཡང་ཤིང་གཅིག་གི་འོག་ཏུ་སོང་ལ་ཡང་དཀྱིལ་འཁོར་ཟླུམ་པོའི་དབུས་སུ་གྲུ་གསུམ་བྲིས་ལ། དེར་གདོན་  
བཀུག་ལ་ཤིང་པ་ལ་ཤའམ་རྒྱ་སྐྱེགས་ཀྱི་སྦྱིན་སྲེག་བརྒྱ་རྩ་བརྒྱད་བྱས་ན་ཚངས་པའི་ནང་ན་གནས་པའི་སྲིན་པོའི་གདོན་རླག་པར་བྱེད་དོ། །ཡང་ཤིང་གཅིག་གི་འོག་ཏུ་སོང་ལ་དུར་ཁྲོད་ཀྱི་མགལ་དུམ་ལ་སྦྱིན་སྲེག་སྟོང་བྱས་ན་བདག་ཉིད་ཁྲོ་བོ་ཕུར་པར་དམིགས་ཏེ་འོད་དམར་པོ་སྤྲོས་  
པས་སྲིན་པོའི་གདོན་རྣམས་བརླག་པར་ངེས་སོ། །ཡང་ཆུ་ཀླུང་གི་འགྲམ་དུ་སོང་སྟེ་དུར་ཁྲོད་ཀྱི་ས་ལས་གཟུགས་ཁྲུ་གང་བ་བྱས་ཏེ་དེ་ཉིད་གན་རྐྱལ་དུ་བསྒྱེལ་ལ་སྙིང་གར་སེང་ལྡེང་གི་ཡམ་ཤིང་ལ་ཤ་ཁྲག་གི་སྦྱིན་སྲེག་ཉིས་བརྒྱ་བྱས་ན་ཤ་ཟའི་གདོན་རྣམས་བརླག་པར་ངེས་སོ། །ཡང་  
བདག་ཉིད་ཀྱི་ལུས་རྡོ་རྗེར་བྱིན་གྱིས་བརླབས་ཏེ། གནོད་པའི་སར་སྦྲ་ཕུ་བ་སྟེ་ས་དཀར་པོ་ལས་སྦྲུལ་མགོ་བདུན་པའི་གཟུགས་ཁྲུ་གང་བ་བྱས་ཏེ། དེའི་སྙིང་གར་གྲུ་གསུམ་པ་བྲུས་ལ། ཀླུ་ཤིང་ར་ཁྲག་ཏུ་བསྙུགས་པའི་ཡམ་ཤིང་ལ་ཉ་ཤ་དང་སྦྲུལ་ཤའི་སྦྱིན་སྲེག་སུམ་བརྒྱ་བྱས་ན་ཀླུའི་  
གདོན་རྣམས་བརླག་པར་ངེས་སོ། །ཡང་ས་སྣ་བཅུ་གསུམ་ལ་བའི་ལྕི་བས་བསྲེས་ཏེ་གླང་པོ་ཆེའི་གཟུགས་བྱས་ལ་དེ་ནས་སྐུད་པ་སྔོན་དམར་གྱིས་བཏགས་ནས་བཛྲ་བདུན་པའི་སྔགས་བཟླས་ཤིང་རྡོ་རྗེ་གཟུགས་དེ་བྱང་ཤར་དུ་དུམ་བུར་བྱས་ཏེ། ཤིང་ཨ་ཤྭ་ཏྠའི་མེ་ལ་སྦྱིན་སྲེག་ལན་བརྒྱ་  
  
༄༅། །ཕྲག་ལྔ་དང། བ་ལང་གི་ཁྲག་དང་བསྲེས་པ་དང། ཏིལ་དང། ཁྲེའི་སྦྱིན་སྲེག་བྱས་ན་ལོག་འདྲེན་གྱི་གདོན་བརླག་པར་ངེས་སོ། །ཡང་ཁམ་པ་ལས་སྟག་གི་གཟུགས་བྱས་ལ་སྤྱི་གཙུག་ཏུ་དུག་ཤིང་གི་ཕུར་བུས་བཏབ་ལ། རིག་སྔགས་བཟླས་ཏེ་བེའི་  
ཡམ་ཤིང་ལ་འབྲུ་སྣ་ཚོགས་པའི་སྦྱིན་སྲེག་ལན་ལྔ་བཅུར་བྱས་ན་བརྗེད་བྱེད་ཀྱི་གདོན་བརླག་པར་ངེས་སོ། །ཡང་དུར་ཁྲོད་ཀྱི་རས་ལ་འཁོར་ལོ་རྩིབས་བཅུ་གཉིས་པ་བྲིས་ནས་ལྟེ་བར་གདོན་གྱི་མིང། ལྟེ་བར་ཧཱུཾ། མུ་ཁྱུད་ལ་ཀཱ་ལིས་བསྐོར་ལ། དེ་ནས་མེ་དུར་དུ་ཞག་གསུམ་དུ་རིག་  
སྔགས་བཟླས་ནས་ལྷའི་ཁང་པར་གནས་ན་སྨྱོ་བྱེད་ཀྱི་གདོན་བརླག་པར་ངེས་སོ། །ཡང་དུར་ཁྲོད་ཀྱི་ཤིང་ལེབ་ལ་གཟུགས་མགོ་བོ་ལྔ་པ་བྲིས་ལ་རིག་སྔགས་བཟླས་ཤིང་གྲི་བོའི་ཁྲག་གིས་གཏིག་ལ། དེ་ནས་ལྕགས་ཀྱི་ཐོ་བས་ཕྱེ་མར་བྱས་ཏེ། སྟག་པའི་ཤིང་ལ་བ་སེར་སྐྱའི་  
འོ་མ་ལ་བསྙུགས་ལ་སྦྱིན་སྲེག་སྟོང་ཕྲག་གཅིག་བྱས་ན་ལྷ་མ་ཡིན་གྱི་གདོན་བརླག་པར་ངེས་སོ། །ཡང་ཏ་ལའི་ལོ་མ་ལ་ཁྱི་ཁྲག་གིས་གཟུགས་བཞི་བྲིས་ལ། སྙིང་པོ་རྒྱས་པ་ལ་སྟོང་ཕྲག་ལྔ་བཟླས་ཏེ་ཆུ་ཤིང་གི་ཡམ་ཤིང་ལ་ཁྱི་དང་ཕག་ནག་པོ་དང་བྱ་ནག་བོ་དང། མི་ཁྲག་གིས་སྦྱིན་  
སྲེག་སྟོང་ཕྲག་གཉིས་བྱས་ན། གཞོན་ནུའི་གདོན་རྣམས་བརླག་པར་ངེས་སོ། །ཡང་རྒྱ་ཤོག་ལ་གནོད་སྦྱིན་གྱི་གཟུགས་གཉིས་ཁྲག་གིས་བྲིས་ནས་སྙིང་གར་ཚེར་མ་ཅན་གྱི་ཕུར་པ་རྒྱ་མདུད་མན་ཆད་བཏབ་ལ་རྡོ་རྗེ་ཀཱི་ལ་ཡའི་སྔགས་རྣམས་བཟླས་ཏེ། ཤིང་ནག་པོའི་མེ་ལ་རྟ་དང་  
ཕག་དང། གླང་པོའི་སྤུའི་སྦྱིན་སྲེག་བརྒྱ་ཕྲག་དྲུག་བྱས་ན་གནོད་སྦྱིན་གྱི་གདོན་བརླག་པར་ངེས་སོ། །གདོན་ཐམས་ཅད་བརླག་པར་བྱེད་པ། རྡོ་རྗེ་ཐོ་བ་ཞེས་བྱ་བ་སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།།  
  
  
