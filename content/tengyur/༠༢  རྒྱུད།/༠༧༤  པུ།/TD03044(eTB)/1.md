  
༄༅། །དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ། །ཚེ་འཕེལ་བར་འདོད་པའི་སྒྲུབ་པ་པོ་དམ་ཚིག་དང་ལྡན་པས། གནས་ཁང་ཡིད་དང་མཐུན་པར་དཔའ་བོ་གཅིག་པའི་དཀྱིལ་འཁོར་བཞེངས་ཏེ། བུམ་པ་མཚན་ཉིད་དང་ལྡན་པའི་ནང་དུ་ཆང་ལ་སོགས་པའི་ཆང་  
རིགས་སྣ་ཚོགས་བླུགས་ལ་དེའི་ནང་དུ་ཟས་དཔག་ཏུ་མེད་པ་དང། བུམ་པའི་སྙིང་པོ་རྣམས་བླུགས་ལ་ལྷའི་མཚན་མ་གདབ། ཚེ་བཤོས་ཟླ་གམ་ལ་བུ་རམ་ལ་སོགས་པའི་རོ་མཆོག་སྣ་ཚོགས་པས་བརྒྱན་ལ། ཚོན་སྣ་ལྔའི་སྐུད་པས་གཟུངས་ཐག་གདགས། མདའ་བྱ་རྒོད་མ་ལ་  
དར་ལེ་བརྒན་གྱི་འཕུར་ལྕེ་བཏགས་ལ་སྐབས་སུ་གཡབ། དཀྱིལ་འཁོར་གྱི་མཐའ་མར་རྩྭ་དའུར་པའི་གཅལ་དགྲམ། བཀྲ་ཤིས་ཚེ་འཕེལ་གྱི་རྫས་ཞོ་དང། བིལ་བ་དང། ལི་ཁྲི་ལ་སོགས་པ་རྣམས་ཀྱང་བཞག་དེ་ནས་མཆོད་པའི་བྱེ་བྲག་ཇི་ལྟར་འབྱོར་པ་དང། བར་ཆད་བསལ་བའི་  
དོན་དུ་གཏོར་མ་བཟང་པོ་ཡང་གཞག་གོ། །དེ་ནས་རྡོ་རྗེ་རྣམ་འཇོམས་སྐུ་མདོག་དཀར་པོར་བསྒྱུར་ཏེ་སྤྱན་དྲང་བ་དང། ཡེ་ཤེས་སེམས་དཔའ་བསྟིམ་པ་དང། མཆོད་པ་དང་བསྟོད་པ་བྱ། དེ་ནས་བུམ་པ་དང་པདྨའི་སྙིང་པོ་འདབ་མ་བརྒྱད་པའི་སྟེང་དུ་ལྷ་མོ་བརྒྱད་སྐུ་མདོག་དང། ཕྱག་  
མཚན་གསལ་བར་བསྐྱེད་ལ། ཚེའི་བདག་པོ་བརྒྱད་པོའི་སྔགས་བརྒྱ་ཕྲག་རེ་བཟླས་ལ། དེ་ནས་བསྟོད་པ་ནི། ཤར་གྱི་ཕྱོགས་ནས་རྡོ་རྗེ་ཚེ་འཕེལ་ཆེན་མོ་ནི། །ལྷ་མོ་ཆེན་མོ་དཀར་ཤམ་མ། །སྐུ་མདོག་མཐིང་ག་རིན་ཆེན་འོད། །ཚེ་སྐྱོབ་ཆེན་མོ་གདུགས་འཛིན་མ། །ཚེ་དང་དཔལ་གྱི་  
ལས་མཛད་མ། །ཤར་གྱི་ཕྱོགས་ཀྱི་ཚེ་ཁུག་ལ། །རྣལ་འབྱོར་བདག་གི་ཚེ་སྤེལ་ཅིག་ལྷོ་ཕྱོགས་ཚེ་འཕེལ་མངའ་བདག་ནི། །ལྷ་མོ་ཆེན་མོ་མདངས་ཅན་མ། །སྐུ་མདོག་མཐིང་སེར་འོད་འབར་མ། །རིན་ཆེན་ཚེ་སྤྱོད་ཆེན་མོ་སྟེ། །ཕྱག་ན་པདྨ་འདབ་བརྒྱད་བསྣམས། །ཚེ་དང་  
  
།ལྷོ་ཡི་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་ནུབ་ཕྱོགས་ཚེ་འཕེལ་མངའ་བདག་ནི། །ལྷ་མོ་ཆེན་མོ་སྐྱེས་ཆེན་མ། །པདྨའི་ཚེ་སྤྱོད་ཆེན་མོ་སྟེ། །སྐུ་མདོག་དམར་ལ་འོད་ཟེར་འབར། །ཕྱག་ན་ཚེ་ཡི་བུམ་པ་བསྣམས། །ཚེ་དང་དཔལ་  
གྱི་ལས་མཛད་མ། །ནུབ་ཀྱི་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་བྱང་ཕྱོགས་ཚེ་འཕེལ་མངའ་བདག་ནི། །ལྷ་མོ་ཆེན་མོ་ཡིད་བཟངས་མ། །ལས་གྲུབ་ཚེ་ཡི་ལས་མཛད་མ། །སྐུ་མདོག་ལྗང་གུ་རིན་ཆེན་འབར། །ཕྱག་ན་ཚེ་སྤྱོད་དུང་ཕོར་འཛིན། །ཚེ་དང་དཔལ་  
གྱི་ལས་མཛད་མ། །བྱང་གི་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་ཤར་ལྷོ་ཚེ་ཡི་མངའ་བདག་མོ། །ལྷ་མོ་ཆེན་མོ་དབྱངས་མཁན་མོ། །སྣ་ཚོགས་ཚེ་སྤྱོད་ཆེན་མོ་སྟེ། །སྐུ་མདོག་དཀར་མོ་རིན་ཆེན་འབར། །ཕྱག་ན་ཚེ་ཡི་འཁོར་ལོ་བསྣམས། །ཚེ་དང་དཔལ་  
གྱི་ལས་མཛད་མ། །ཤར་ལྷོའི་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་ལྷོ་ནུབ་ཚེ་ཡི་མངའ་བདག་མོ། །ལྷ་མོ་ཆེན་མོ་འོད་ལྡན་མ། །སྣ་ཚོགས་ཚེ་སྤྱོད་ཆེན་མོ་ནི། །སྐུ་མདོག་མཐིང་ག་འོད་ཟེར་འབར། །ཕྱག་ན་ཚེ་ཡི་རྒྱལ་མཚན་བསྣམས། །ཚེ་དང་དཔལ་གྱི་  
ལས་མཛད་མ། །ལྷོ་ནུབ་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་ནུབ་བྱང་ཚེ་ཡི་མངའ་བདག་མོ། །ལྷ་མོ་ཆེན་མོ་དྲི་མེད་ནི། །སྣ་ཚོགས་ཚེ་སྤྱོང་ཆེན་མོ་སྟེ། །སྐུ་མདོག་དམར་པོ་རིན་ཆེན་འབར། །ཕྱག་ན་ཡིད་བཞིན་ནོར་བུ་བསྣམས། །ཚེ་དང་དཔལ་གྱི་ལས་  
མཛད་མ། །ནུབ་བྱང་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་བྱང་ཤར་ཚེ་ཡི་མངའ་བདག་མོ། །ལྷ་མོ་ཆེན་མོ་ཡིད་གཞུངས་མ། །སྣ་ཚོགས་ཚེ་སྤྱོད་ཆེན་མོ་སྟེ། །སྐུ་མདོག་ལྗང་གུ་རིན་ཆེན་འབར། །ཕྱག་ན་ཚེ་འཕེལ་རོ་ཧི་ཏ། །ཚེ་དང་དཔལ་གྱི་ལས་མཛད་མ་  
བྱང་ཤར་ཕྱོགས་ཀྱི་ཚེ་ཁུགས་ལ། །རྣལ་འབྱོར་བདག་གི་ཚེ་སྤེལ་ཅིག་ཨོཾ་བུདྡྷ་ཨོཾ་བྷྲཱུཾ། ཧཱུཾ་བཛྲ་ཧཱུཾ་བྷྲཱུཾ། སཱ་རཏྣ་སཱ་བྷྲཱུཾ། ཨཱཔདྨ་ཨཱབྷྲཱུཾ། ཧཱ་ཀརྨ་ཧཱ་བྷྲཱུཾ་ཞེས་ཡེ་ཤེས་ཚེ་རྒྱུན་བདག་དང་སེམས་ཅན་ཐམས་ཅད་ལ་རྒྱས་པར་དམིགས་ལ། སྙིང་པོ་བསྡུས་པ་ལ་བཟླས་པ་བྱ། རྒྱུད་སྟོང་ཕྲག་ལྔ་  
  
༄༅། །བཟླས༑ གོས་དཀར་པོ་དྲི་མ་མེད་པ་གོན་ལ། གཞན་ལ་བྱེད་ན་དབང། རང་ལ་བྱེད་ན་ལུས་ཐམས་ཅད་རང་བཞིན་གྱི་རྡོ་རྗེ་ཆེན་པོ་གཅིག་ཏུ་བྱིན་གྱིས་བརླབས་ལ། ཁ་ཟས་རྟག་ཏུ་ར་མཉེ་བ་དང། འོ་མ་བསྟེན། འབྲས་བུ་གསུམ་ལ་སྨན་མར་རྟག་པར་གཏོང་ངོ། །ཁ་ཟས་  
ལྷག་མ་ཚེ་བཤོས་འབའ་ཞིག་དང། ཚེ་སྐྱེམས་ལ་ཟས་སྐོམ་བྱའོ། །ཉིན་མཚན་དུ་རྒྱུད་རྫོགས་པར་ཁ་ཏོན་བྱའོ། །རྟག་ཏུ་རྡོ་རྗེ་རྣམ་པར་འཇོམས་པ་ཡིད་ལ་བྱ། ཚེ་འཕེལ་བའི་དོན་དུ་དགེ་འདུན་ལ་སྟོན་མོ་བྱ་ཞིང་བྲམ་ཟེ་རྣམས་ལ་ཡོན་དབུལ། རྟག་ཏུ་ཚེའི་དཀྱིལ་འཁོར་བཞེངས་  
མཆོད་པ་དང་བསྟོད་པ་དང། སེམས་བསྐྱེད་པ་དང། སྡིག་པ་བཤགས་པ་དང། འདོད་པའི་དོན་ལ་གསོལ་བ་གདབ་པ་དང། རྗེས་སུ་ཡི་རང་བ་དང། སྨོན་ལམ་གདབ་པ་རྣམས་བྱའོ། །དཀོན་མཆོག་ལ་སྐྱབས་སུ་འགྲོ་བ་ལ་བརྩོན་པར་བྱའོ། །རྟག་ཏུ་ཁྲུས་བྱ་ཞིང་གོས་གཙང་མ་  
བགོ་བར་བྱའོ། །དེ་ལྟར་རྒྱུན་དུ་བྱས་ན་རྣལ་འབྱོར་པ་དེའི་ལུས་ཀྱི་སྐོགས་པ་རིམ་པ་བདུན་བརྗེ་བ་དང། སྐྲ་དཀར་དང་གཉེར་མ་མེད་པ་དང། སོ་དང་སེན་མོ་བརྗེ་བ་ལ་སོགས་པའི་རྟགས་དང་ཡོན་ཏན་མང་པོ་འབྱུང་བ་ཡིན་ནོ། །ལུས་གཞོན་ཞིང་སྣུམ་བག་དང་ལྡན་པར་འགྱུར་བ་ཡིན་ནོ། །  
དེའི་ཚེ་ཡང་སྒྲུབ་པ་པོ་རབ་ཀྱིས་ཉི་ཟླ་ཇི་སྲིད་གནས་ཀྱི་རིང་ལ་ཐུབ་པོ། །འབྲིང་གིས་འབུམ་ཕྲག་རྩ་གཉིས་སུ་ཐུབ་པར་ངེས་སོ། །ཐ་མས་སྟོང་ཕྲག་བཅོ་བརྒྱད་ཐུབ་པར་ངེས་སོ། །སྐབས་སུ་ཡི་གེ་བརྒྱ་པ་འབུམ་ཕྲག་རེ་བཟླས་ཤིང་གཤེགས་སོ། །བླ་མ་ལ་ཡོན་དབུལ། དགོས་པའི་བྱ་བ་  
མ་ཡིན་པ་གང་ཡང་མི་བྱ། དེ་ལྟར་བྱས་ན་ཚེ་འཕེལ་བར་ངེས་སོ། །ཚེ་འཕེལ་བའི་སྒྲུབ་ཐབས་རྒྱལ་མཚན་གྱི་རྩེ་མོ་ཞེས་བྱ་བ། སློབ་དཔོན་ཡེ་ཤེས་རྡོ་རྗེས་མཛད་པ་རྫོགས་སོ།།  
  
  
