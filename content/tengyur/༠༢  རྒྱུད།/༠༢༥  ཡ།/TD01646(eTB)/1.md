  
༄༅། །ཧེ་རུ་ཀ་ཕྱག་རྒྱ་གཅིག་པའི་སྒྲུབ་ཐབས་བཞུགས། ། །དང་པོ་སྔ་བར་ལངས་ལ། ཕྱི་ནང་གི་སྒོ་སྦྱང་བར་བྱ། དེ་  
ནས་མཎྜལ་དང་མཆོད་པ་དང་གཏོར་མ་བཤམས། དེ་ནས་བདག་ཉིད་ཀྱིས་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཧྲཱི་མཐིང་གཅིག་བསྒོམས་ལ། དེ་ལས་འོད་ཟེར་འཕྲོས་པས་བླ་མ་དང་བཅས་པའི་ཡེ་ཤེས་ཀྱི་ལྷ་མདུན་གྱི་ནམ་  
མཁའ་ལ་སྤྱན་དྲངས་ལ། གོང་མའི་མཆོད་པ་རྣམས་ཡི་གེ་གསུམ་གྱིས་བྱིན་གྱིས་བརླབས་ལ་དབུལ། དེ་ནས་ཡན་ལག་བདུན་པའི་མཆོད་པ་བྱ། དེ་ནས་ཡི་གེ་བརྒྱ་པས་བཟོད་གསོལ་བྱས་ལ་མི་དམིགས་པར་བསྒོམས། ཨོཾ་ཤཱུ་ནྱ་  
ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཧཾ། ཞེས་བརྗོད་པས་སྟོང་པ་ཉིད་དུ་བསྒོམ། དེའི་ངང་ལས་ཡི་གེ་ཧཱུཾ་གི་སྣང་བ་ལས་ར་བ་དང། དྲ་བ་དང་ས་གཞི་སྟེ། སྲུང་བའི་འཁོར་ལོ་གཞུང་བཞིན་དུ་བསྒོམ། སྲུང་བའི་འཁོར་ལོའི་ནང་དུ་པདྨ་དམར་པོ་འདབ་  
མ་བརྒྱད་པ་གཅིག་བསྒོམ། དེའི་ལྟེ་བར་ཉི་མའི་དཀྱིལ་འཁོར་དེའི་སྟེང་དུ་ཡི་གེ་ཧྲཱི་མཐིང་གཅིག་བསྒོམ། དེ་རྣམས་གྱུར་པ་ལས་ཕྱག་མཚན་ཁ་ཊཱཾ་གཅིག་ཏུ་བསྒོམ་དེ་གནས་སྐབས་གྱུར་པ་ལས་དཔལ་རྡོ་རྗེ་ཉེ་རུ་ཀ་སྐུ་མདོག་མཐིང་ག་ཕྱག་བཞི་  
པ་ཞལ་བཞི་པ་ཞབས་གཉིས་པ། ཕྱག་གཡས་ན་མདའ་རང་ཐོད་པ། གཡོན་ན་གཞུ་དང་ཁ་ཊཱཾ་ག་བསྣམས་པ། དབུ་ལ་མི་བསྐྱོད་པས་བརྒྱན་པ། ཐོད་པ་སྐམ་པོའི་ཅོད་པན་ཅན། ཐོད་པ་རློན་པའི་དོ་ཤལ་གྱིས་བརྒྱན་པ། འོད་ཟེར་དམར་  
སྨུག་གི་ནང་ན་བཞུགས་པ་ཅིག་བསྒོམས་ལ། དེའི་སྙིང་གར་ཟླ་བའི་སྟེང་དུ་ས་བོན་ཧྲཱི་ཡིག་སྔོན་པོ་ཅིག་བསྒོམ། དེ་ལས་འོད་འཕྲོས་པས་ཡེ་ཤེས་ཀྱི་དཔལ་ཧེ་རུ་ཀ་མདུན་གྱི་ནམ་མཁའ་ལ་སྤྱན་དྲངས་ལ་ཐལ་མོ་སྦྱར་ནས། ཕྱག་འཚལ་  
  
།ཕྱག་འཚལ་བསྟོད་དེ་ཕྱག་འཚལ་འདུད། །གུས་པས་ཁྱོད་ལ་བདག་གསོལ་འདེབས། །རྡོ་རྗེ་འཛིན་པ་བདག་སྒྲུབས་ཤིག་ཅེས་བརྗོད་ལ། མཆོད་པ་དངོས་སུ་འབྱོར་ན་དབུལ། མ་འབྱོར་  
ན་ཡིད་ལས་བྱུང་བའི་མཆོད་པས་མཆོད། དེ་ནས་བསྟོད་དེ། མཆེ་བ་གཙིགས་ཤིང་འཇིགས་པ་ཆེ། །སྔགས་ཀྱི་མེ་ཏོག་ཕྲེང་བས་བརྒྱན། །ཤ་ཆེན་རྟག་ཏུ་གསོལ་མཛད་པའི། །ཧེ་རུ་ཀ་དཔལ་ཕྱག་འཚལ་འདུད། །དེ་ནས་དེ་ཉིད་  
འོད་དུ་ཞུ་སྟེ། བདག་ཉིད་ལ་ཐིམ་པར་བསམས་ལ། དེ་ནས་སྙིང་གའི་ཧྲཱི་ལས་སེམས་གཏད་དེ། ཐུན་མཚམས་བཅད་ལ་བསྒོམ། ཐུན་མཚམས་སུ། ཨོཾ་ཨཱ་ཧྲཱི་ཧཱུཾ་ཞེས་བཟླས་ཏིང་ངེ་འཛིན་གྱི་ཐུན་གཏོང་བའི་དུས་སུ་ཡེ་ཤེས་ཀྱི་ལྷ་  
ཡིད་ཀྱིས་གཤེགས་སུ་གསོལ། དམ་ཚིག་གི་ལྷ་ནི་མི་དམིགས་པར་བྱའོ། །ཐུན་ལ་འཇུག་པའི་དུས་སུ་སྐད་ཅིག་མས་ལྷར་བསྐྱེད་ལ། ས་བོན་གྱི་འོད་ཟེར་གྱིས་ཡེ་ཤེས་ཀྱི་ལྷ་སྤྱན་དྲངས་ལ། བསྟིམས་ནས་སྔ་མ་ལྟར་བསྒོམ། ཧེ་རུ་ཀ་ཕྱག་  
རྒྱ་གཅིག་པའི་སྒྲུབ་ཐབས་རྫོགས་སོ།།  
  
  
