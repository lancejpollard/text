  
༄༅། །བདུན་ཚིགས་ཀྱི་ཆོ་ག་བཞུགས་  
༄༅། །གང་ཞིག་ཚེ་འཕོས་ཏེ་བདུན་ཚིགས་ཀྱི་དུས་སུ་དགེ་རྩ་བྱེད་ན་མིང་བྱང་ངམ་གོས་ལ་སོགས་པའི་མཚན་མ་ཅིག་ལ་རྟེན་བཅས་ལ། །དེ་ནས་མཎྜལ་བྱ་བ་དང། མཆོད་པ་དང་གཏོར་མ་གཞུང་བཞིན་དུ་བཤམས་ཏེ། དེ་ནས་བདག་ལྷག་པའི་ལྷར་བསྒོམས་ལ། ཡེ་ཤེས་ཀྱི་  
དཀྱིལ་འཁོར་སྤྱན་དྲངས་ལ། མདུན་གྱི་ནམ་མཁའ་ལ་བསྒོམས་ལ། མཆོད་པའི་ཁྱད་པར་རྣམས་ཀྱིས་མཆོད། མཁའ་འགྲོ་མ་རྣམས་ལ་གཏོར་མ་བསྔོས་ལ། དེ་ནས་བསྟོད་པ་དང་འདོད་པའི་དོན་ལ་གསོལ་བ་གདབ་པར་བྱའོ། །དེ་ནས་བདག་ཉིད་ཀྱི་སྙིང་གའི་ས་བོན་གྱིས་  
འོད་ཟེར་སྤྲོས་ཏེ། ཚེ་འདས་ཀྱི་སེམས་ཡི་གེ་ཨ་ཐུང་ངུའི་གཟུགས་འོད་ཟེར་གྱི་ལྕགས་ཀྱུས་བཀུག་ལ། །རྟེན་གང་ཡིན་པ་དེ་ལ་བསྟིམ་སྟེ། རྣམ་སྨིན་གྱི་ལུས་དེ་ཉིད་དུ་བསམས་ཏེ། བདག་གི་སྙིང་གའི་ས་བོན་གྱིས་འོད་ཟེར་སྤྲོས་ཏེ། བསྒྲུབ་བྱའི་སྙིང་གར་ཐིམ་པས་  
  
ལུས་ཤེལ་དག་པ་དང་འདྲ་བར་བསམ་མོ། །དེ་ནས་ནམ་མཁའ་ལ་བསྒོམས་པའི་ཡེ་ཤེས་ཀྱི་དཀྱིལ་འཁོར་རྣམས་ཀྱི་རིག་པའི་ལྷ་མོ་རྣམས་ཀྱིས་ཕྱག་ན་བསྣམས་པའི་བུམ་པའི་བདུད་རྩིའི་ཆུ་རྒྱུན་རྣམས་ཀྱིས་དབང་  
བསྐུར་བས། སྒྲིབ་པ་ཐམས་ཅད་བྱང་བར་བསམ། །དེ་ནས་བཟླས་པ་བྱ་སྟེ། བདག་གི་སྙིང་གའི་ས་བོན་གྱི་ཡི་གེ་ལས། བཟླས་པའི་སྔགས་ཀྱི་ཕྲེང་བ་ལས་སྦྲུལ་འཁྱིལ་པའི་ཚུལ་དུ་བསྐོར་བར་བསམས་ལ། དེ་ནས་ཕྲེང་སྔགས་གང་ཡིན་པའི་བཟླས་པ་བྱས་ལ་  
སྔགས་ཀྱི་ཕྲེང་བ་ལས་འོད་ཟེར་འཕྲོས་པས། བསྒྲུབ་བྱའི་སྙིང་གར་ཐིམ་ནས་ལུས་ངག་ཡིད་གསུམ་གྱི་བག་ཆགས་ཀྱི་སྒྲིབ་པའི་དྲི་མ་ཐམས་ཅད་སྦྱངས་པར་བསམ་ཞིང་བཟླས་པ་བྱའོ། །དེ་ནས་སྨོན་ལམ་གདབ་ཅིང་དགེ་བའི་རྩ་བ་བསྔོ། །དེ་ནས་བསྒྲུབ་བྱའི་ཤེས་  
པ་ཨ་ཐུང་ངུ་དེ་ཡང་རླུང་གི་དཀྱིལ་འཁོར་གྱིས་བཏེག་ནས། ནམ་མཁའ་ལ་བཞུགས་པའི་གཙོ་བོའི་ཐུགས་ཀར་ཐིམ་པར་བསམས་ཏེ་གནས་བཏབ་པའོ། །གལ་ཏེ་རྟེན་མེད་པར་གྱུར་ན། གང་ཡིན་པའི་རྣམ་སྨིན་གྱི་ལུས་དེ་ཉིད་མངོན་སུམ་དང་འདྲ་བར་བསམས་ལ། བསམ་  
རྒྱུད་གོང་མ་བཞིན་དུ་བྱའོ། །དེ་ལྟར་བདུན་པ་ཐམས་ཅད་ལ་བྱའོ། །སློབ་དཔོན་ཆེན་པོ་ནག་པོ་པས་མཛད་པ་རྫོགས་སོ།།  
  
  
