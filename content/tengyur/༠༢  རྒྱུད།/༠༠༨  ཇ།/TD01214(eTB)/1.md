  
༄༅། །བརྡ་ངེས་པར་གཟུང་བ་བཞུགས། ། །དཔལ་དགྱེས་པའི་རྡོ་རྗེ་ལ་ཕྱག་འཚལ་ལོ། །བརྡ་ངེས་པར་གཟུང་བར་བྱ་སྟེ། དང་པོ་སྒྲ་  
ཇི་ལྟ་བ་བཞིན་དུ་ཤེས་པར་བྱ་ཞིང། དེ་ནས་ཡང་མན་དག་གི་རིམ་པ་བཞིན་དུ་ཤེས་པར་བྱའོ། །བརྡ་ཞེས་བྱ་བ་ནི་ལུས་དང་ངག་གི་སྤྱོད་པའོ། །ལུས་ནི་རྡོ་རྗེ་དང་པདྨ་སྟེ། དེའི་སྤྱོད་པའོ། །ངག་ནི་ཡི་གེ་སྟེ། དེས་མཁའ་གསང་བྱིན་གྱིས་བརླབས་པ་ནི། དེའི་སྤྱོད་པ་  
སྟེ༑ དེ་ལྟ་བུའི་བརྡ་ཤེས་ན་སྤུན་དང་སྲིང་མོར་ངེས་སོ་ཞེས་བྱ་བའི་ཐ་ཚིག་གོ། །སྤུན་ཞེས་བྱ་བ་ནི་དམ་ཚིག་གཅིག་པའི་སྐྱེས་བུའོ། །སྲིང་མོ་ཞེས་བྱ་བ་ནི་དམ་ཚིག་གཅིག་པའི་བུད་མེད་དོ། །ཡང་ན་སྤུན་དང་སྲིང་མོ་ཞེས་བྱ་བ་ནི་དཔའ་བོ་དང་རྣལ་འབྱོར་མའོ། །ཡང་ན་སྤུན་  
དང་སྲིང་མོ་ཞེས་བྱ་བ་ནི་ཐབས་དང་ཤེས་རབ་བོ། །ཡང་ན་སྤུན་དང་སྲིང་མོ་ཞེས་བྱ་བ་ནི་རྡོ་རྗེ་དང་པདྨ་སྟེ། དེ་ཤེས་པ་ནི་ཐེ་ཚོམ་མེད་པའོ། །སོར་མོ་གཅིག་སྟོན་པ་ཞེས་བྱ་བ་ནི་གཡོན་གྱི་མཐེའུ་ཆུང་སྟོན་པ་སྟེ། ཟབ་མོའི་དོན་དང་ལྡན་རྣམ་ཞེས་བྱ་བའོ། །གཉིས་ཀྱིས་ཞེས་  
བྱ་བ་ནི་བདག་ངེས་པའི་དོན་དང་ལྡན་པ་ཞེས་བྱ་བའོ། །གཡོན་པའི་ཞེས་བྱ་བ་ནི་ཤེས་རབ་སྟེ་པདྨའོ། །མཐེ་བོ་ཞེས་བྱ་བ་ནི་རྡོ་རྗེ་པདྨ་བཅངས་པ་སྟེ་སྙོམས་པར་ཞུགས་པའོ། །བསྙུན་གྱི་ཞེས་བྱ་བ་ནི་རྡོ་རྗེ་དང་པདྨ་ལས་སྐྱེས་པའི་བདེ་བ་དང་ལྡན་པ་ཞེས་བྱའོ། །སྲིན་  
ལག་ཅེས་བྱ་བ་ནི་རྡོ་རྗེ་སྟེ། པདྨ་རྒྱས་པར་བྱེད་པའི་ཕྱིར་རོ། །སྟེར་བ་ལ་ཞེས་བྱ་བ་ནི་དེ་བསྟན་པ་ལའོ། །མཐེ་ཆུང་ཞེས་བྱ་བ་ནི་འོག་གི་ཆ་ཡིན་པའི་ཕྱིར་པདྨ་སྟེ། དེ་བསྟན་པར་བྱ་ཞེའོ། །གུང་མོ་ཞེས་བྱ་བ་ནི་ཉན་ཐོས་ལ་སོགས་པའི་མྱ་ངན་ལས་འདས་པའི་མཐའ་  
དང་འཁོར་བའི་མཐའ་གཉིས་དང་བྲལ་བར་བྱེད་པའི་ཕྱག་རྒྱ་ཆེན་པོའི་རིག་པའོ། །མཛུབ་མོ་ཞེས་བྱ་བ་ནི་བསྡེབས་པར་བྱེད་པའི་ནུས་པ་དང་ལྡན་པའི་ཕྱིར་རྡོ་རྗེ་སྟེ། དེ་བསྟན་པར་བྱ་ཞེས་བྱ་བའོ། །སྲིན་ལག་སྟོན་པ་ལ་ཞེས་བྱ་བ་ནི་གུས་པ་དང་ལྡན་མ་ཞེས་བྱ་བའོ། །མགྲིན་  
  
༄༅། །པ་རབ་ཏུ་བསྟན་ཞེས་བྱ་བ་ནི་གུས་པར་བགྱིད་དེ། མགོ་བོ་དབུལ་ལོ་ཞེས་བྱ་བའོ། །གོས་ནི་སྟོན་པ་ལ་ཞེས་བྱ་བ་ནི། སྒྲིབ་པ་དག་གམ་ཞེས་བྱའོ། །རྩེ་གསུམ་རབ་བསྟན་བྱ་ཞེས་བྱ་བ་ནི་བདག་ནི་སྐུ་གསུང་ཐུགས་དང་ལྡན་ཏེ་སྒྲིབ་པ་དག་པའོ་ཞེས་  
བྱ་བའོ། །ནུ་མ་སྟོན་པ་ལ་ཞེས་བྱ་བ་ནི་བྱང་ཆུབ་སེམས་ཀྱི་རྣམ་པ་དང་ལྡན་ནམ་ཞེས་བྱ་བའོ། །མཚམས་ནི་ཞེས་བྱ་བ་ནི་བྱང་ཆུབ་སེམས་ཀྱི་རྣམ་པ་སྟེ། བཅོ་ལྔ་དང་བཅུ་བཞི་པའི་དུས་སུ་སྤྱོད་ཅིག་ཅེས་བྱ་བའོ། །ཡང་ན་ནུ་མ་ཞེས་བྱ་བ་ནི་ཁུ་བའི་རྣམ་པའི་ལམ་  
དུ་གྱུར་པའི་ཕྱིར་རྡོ་རྗེ་སྟེ། དེ་སྟོན་པ་ལའོ། །མཚམས་ལ་ཞེས་བྱ་བ་ནི་པདྨ་སྟེ། དེ་འབྱེད་པ་ཞེས་བྱ་བའོ། །ས་ཞེས་བྱ་བ་ནི་དགའ་བ་ལ་སོགས་པའི་རྟེན་དུ་གྱུར་པའི་པདྨའོ། །སྟོན་པ་ལ་ཞེས་བྱ་བ་ནི་རྒྱས་པར་གྱིས་ཤིག་ཅེས་བྱ་བའོ། །ཁ་ཞེས་བྱ་བ་ནི་ཧཱུཾ་ལ་  
སོགས་པས་བྱིན་གྱིས་བརླབས་ལ་རྒྱས་པར་བྱ་ཞེས་བྱ་བའོ། །ཁྲོ་གཉེར་སྟོན་པ་ལ་ཞེས་བྱ་བ་ནི། ངའི་བཀའ་ཉན་ནམ་ཞེས་བྱ་བའོ། །གཙུག་ཕུད་གྲོལ་བར་བྱ་ཞེས་བྱ་བ་ནི་བཀའ་ཉན་ནོ་ཞེས་བྱ་བའོ། །དཔྲལ་བར་སྟོན་པ་ལ་ཞེས་བྱ་བ་དང། རྒྱབ་ནི་རབ་ཏུ་  
བསྟན་ཞེས་བྱ་བ་ནི་སྒྲ་ཇི་བཞིན་པའོ། །རྐང་མཐིལ་ཞེས་བྱ་བ་ནི་པདྨ་སྟེ་ཡི་གེ་པ་ནི་པདྨ་ཞེས་བྱ་བའི་དང་པོའི་ཡི་གེ་ཡིན་པས་ཏ་ཕྱིས་ལ་མར་ཤེས་པར་བྱའོ། །དེ་བས་ན་འདབ་མ་བརྒྱད་དང་ལྡན་པའི་པདྨ་ནི་རྐང་མཐིལ་ཞེས་བྱ་བའོ། །སྟོན་པ་ལ་ཞེས་བྱ་བ་ནི་དེ་  
དང་སྦྱོར་ཅིག་ཅེས་བྱ་བའོ། །རྡོ་ཡིས་རྣམ་པར་རྩེ་བར་བྱ། །ཞེས་བྱ་བ་ནི་ཧཱུཾ་ཕཊ་དང་ལྡན་པའི་རྡོ་རྗེས་བསྐྱེད་པར་བྱའོ་ཞེས་བྱ་བའོ། །ས་ནི་བཅུ་གཉིས་ཏེ་ཞེས་བྱ་བ་ནི་ཚོགས་ཀྱི་ལམ་དང། སྦྱོར་བའི་ལམ་དང། མཐོང་བའི་ལམ་དང། བསྒོམ་པའི་ལམ་དང་  
རྣམ་པར་གྲོལ་བའི་ལམ་མོ། །དེ་བས་ན་ལམ་བཞིར་གྱུར་པའི་དགའ་བ་དང། མཆོག་ཏུ་དགའ་བ་ལ་སོགས་པ་ནི་ས་བཅུ་གཉིས་སོ། །ས་བཅུའི་དབང་ཕྱུག་ཅེས་བྱ་བ་ནི་བློ་དང་ལྡན་པའི་རྣལ་འབྱོར་པ་སྟེ། དེས་ན་དགའ་བ་དང་མཆོག་ཏུ་དགའ་བ་ལ་སོགས་པས་  
  
།ཡི་དགས་ཟླ་ཕྱེད་ཅེས་བྱ་བ་ནི་མར་གྱི་ངོ་བོའི་ཚེས་བརྒྱད་དང་བཅུ་བཞིའོ། །ལེགས་འདུ་བའི་ཞེས་བྱ་བ་ནི་འདུ་བ་ཉེ་བའི་འདུ་བ་ལ་སོགས་པའི་གནས་སུ་འདུ་བའོ། །ཡང་ན་ཡི་དགས་ཟླ་ཕྱེད་ཅེས་བྱ་བ་ནི་རྡོ་རྗེ་ནོར་བུའི་ཆ་སྟེ་དེར་བྱང་ཆུབ་ཀྱི་སེམས་ཀྱི་རྣམ་  
པ་འདུ་བ་ནི་རྣལ་འབྱོར་མ་འདུ་བའོ། །ཡང་ན་ཡི་དགས་ཟླ་ཕྱེད་ཅེས་བྱ་བ་ནི་དགའ་བྲལ་གྱི་དགའ་བ་སྟེ། དེར་རྣལ་འབྱོར་མ་འདུ་བ་ཞེས་བྱ་བའོ། །རྒྱལ་མཚན་ཞེས་བྱ་བ་ནི་གསལ་ཤིང་ལ་བཙུགས་པའོ། །མཚོན་བསྣུན་ཉིད་ཅེས་བྱ་བ་ནི་རལ་གྲི་ལ་སོགས་པས་བརྒྱབ་པ་  
སྟེ༑ དེའི་ཤ་ནི་རྣལ་འབྱོར་པས་དངོས་གྲུབ་ཀྱི་དོན་དུ་བཟའ་བར་བྱ་ཞེས་བྱ་བའི་ཐ་ཚིག་གོ། །བཤད་པར་བྱ་བ་གཞན་ཡང་རྒྱལ་མཚན་ཞེས་བྱ་བ་ནི་མི་སྐྱེ་བའི་སྔོན་རོལ་དུ་སྲོག་ཁུགས་པར་གྱུར་པ་ཞེས་བྱ་བའི་དོན་ཏོ། །མཚོན་བ་སྣུན་ཉིད་ཅེས་བྱ་བ་ནི་མ་སྐྱེས་པའི་འོག་  
རོལ་དུ་ནམ་མཁའི་ཁམས་སུ་གྱུར་པ་ཞེས་བྱ་བའི་ཐ་ཚིག་གོ། །ལན་བདུན་པའང་ཞེས་བྱ་བ་ནི་སྐྱེ་བ་བདུན་དུ་མིར་སྐྱེས་པ་སྟེ། དེའི་ཤ་ཁ་ན་མ་ཐོ་བ་མེད་པས་བཟའ་བར་བྱ་ཞེས་བྱ་བའི་དོན་ཏོ། །བཤད་པར་བྱ་བ་གཞན་ཡང་ལྡན་བདུན་པའང་ཞེས་བྱ་བ་ནི་བྱང་ཆུབ་  
སེམས་དཔའ་སྟེ། དགའ་བྲལ་གྱི་དགའ་བས་བསྡུས་པའི་རང་རིག་པའི་བདེ་བའི་ཡེ་ཤེས་ནི་བྱང་ཆུབ་སྟེ། དེ་ཡིད་ལ་བྱེད་པ་ནི་བྱང་ཆུབ་སེམས་དཔའོ། །བཟའ་བར་བྱ་ཞེས་བྱ་བ་ནི་ལྷན་ཅིག་སྐྱེས་པའི་དངོས་གྲུབ་ཀྱི་དོན་དུ་བསྒོམ་པར་བྱ་ཞེས་བྱ་བའི་དོན་ཏོ། །ཨེ་ཞེས་  
བྱ་བ་ནི་རྣམ་པར་ཐར་པའི་སྒོ་གསུམ་གྱི་རང་བཞིན་དུ་གྱུར་པའི་ཕྱིར་པདྨ་ཞེས་བྱ་བའི་ཐ་ཚིག་གོ། །ཝཾ་ཞེས་བྱ་བ་ནི་རྡོ་རྗེ་སྟེ། རིགས་ཀྱི་བདག་པོ་ཞེས་བྱ་བའི་ཐ་ཚིག་གོ། །བལྟ་བར་ཞེས་བྱ་བ་ནི་ཐ་མལ་པའི་གཟུགས་སྤངས་ཏེ་བྱིན་གྱིས་བརླབས་ལ་ཞེས་བྱ་བའི་དོན་ཏོ། །  
ཨེ་ཞེས་བྱ་བ་ནི་རྗེས་སུ་ཆགས་པར་བྱ་ཞེས་བྱ་བའི་དོན་ཏོ། །དེའི་ཕྱིར་ཉིན་མོ་ཞེས་བྱ་བ་ནི་ཀུན་རྫོབ་ཀྱི་གཟུགས་ཏེ་ཟླ་བའི་རྣམ་པའོ། །དེ་ནི་བཅོམ་ལྡན་འདས་ཏེ་ཐབས་ཞེས་བྱ་བའི་ཐ་ཚིག་གོ། །མཚན་མོ་ཞེས་བྱ་བ་ནི་དོན་དམ་པའི་ངོ་བོ་སྟེ། བདེ་བའི་ངོ་བོ་སྟེ། དེ་ནི་  
  
༄༅། །ཤེས་རབ་སྟེ་མཚན་མ་མེད་པའི་རིག་པ་ཞེས་བྱ་བའི་དོན་ཏོ། །གང་དང་གང་རྣམས་ཀྱི་ཤ་ཞེས་བྱ་བ་ནི་གཡུལ་དུ་མཚོན་གྱིས་བསད་པའི་ཤའོ། །དེ་ཟོས་ན་འབྲེལ་པ་དེ་དང་དེ་དབང་དུ་གྱུར་ཅེས་བྱ་བ་ནི་དེའི་རིགས་དབང་དུ་གྱུར་པའོ། །ཡང་ན་ཤ་ནི་ཞེས་  
བྱ་བ་ནི་གཉིས་སུ་མངོན་པར་ཞེན་པའི་རྟོགས་པའོ། །བཟའ་ཞེས་བྱ་བ་ནི་གཉིས་སུ་མངོན་པར་ཞེན་པ་སྤངས་པའོ། །དེ་དེའི་རིགས་དབང་དུ་གྱུར་ཅེས་བྱ་བ་ནི་གཉིས་སུ་མེད་པའི་མི་དམིགས་པ་མངོན་སུམ་དུ་གྱུར་ཅེས་བྱ་བའི་དོན་ཏོ། །བཤད་པ་གཞན་ཡང་ཤ་ནི་ཞེས་བྱ་བ་  
ནི་བྷ་གའི་ཁུ་བའོ། །བཟའ་ཞེས་བྱ་བ་ནི་རྣལ་འབྱོར་པས་ལྕེ་ཡིས་བླང་ཞིང་བདུད་རྩིའི་ཏིང་ངེ་འཛིན་གྱིས་བླང་བར་བྱའོ་ཞེས་བྱ་བའི་དོན་ཏོ། །དེ་དེ་དབང་དུ་འགྱུར་ཞེས་བྱ་བ་ནི་རྣལ་འབྱོར་མ་རྗེས་སུ་འགྱུར་པའོ། །བླ་ཆེན་གྱི་ལ། ལྷ་མངའ་བདག་ཡེ་ཤེས་རྒྱལ་མཚན་གྱིས་  
འགྱུར་བཅོས་པའོ།།  
  
  
