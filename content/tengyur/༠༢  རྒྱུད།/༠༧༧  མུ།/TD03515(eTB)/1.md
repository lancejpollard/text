  
།རྒྱ་གར་སྐད་དུ། ཨེ་ཀ་ཛཱ་ཊཱི་སཱ་དྷ་ནཾ། བོད་སྐད་དུ། རལ་པ་གཅིག་མའི་སྒྲུབ་ཐབས། རལ་པ་གཅིག་མ་ལ་ཕྱག་འཚལ་ལོ། །སྒྲོལ་མ་བདུད་རྣམས་སྐྲག་མཛད་ལྷ་མཆོག་རྣམས་ཀྱིས་ཀུན་ཏུ་ཡང་དག་མཆོད། །འཇིག་རྟེན་རྣམས་ཀྱི་ཕན་མཛད་  
སྙིང་རྗེ་མཚུངས་ལྡན་རྣམ་པ་མང་པོ་ཡིས། །སྐྱེ་བོ་འཁོར་བའི་འཇིགས་ལས་སྐྱོབ་མཛད་གུས་བཏུང་འགྲོ་རྣམས་སྣང་མཛད་མ། །རྟག་ཏུ་འཇིགས་པ་སེལ་མཛད་གང་རྣམས་སྲུང་མཛད་ཡུམ་དེ་རྒྱལ་གྱུར་ཅིག་རལ་པ་གཅིག་མ་ལས་བྱུང་མ། །དེ་མ་ཐག་ཏུ་འགྲུབ་འགྱུར་ཏེ། །དེ་ཤེས་པས་ཀྱང་ད་ལྟར་དུ། །དེ་  
ཡིས་ལས་ཀུན་རབ་སྒྲུབ་བྱེད། །ཨོཾ་ཞེས་ཡི་གེ་བརྗོད་པ་ཡིས། །རྟག་ཏུ་སྟོང་པ་ཉིད་དུ་བྱ། །དེ་བཞིན་ཡི་གེ་བརྗོད་པ་ཡིས། །སྣ་ཚོགས་པདྨ་བསྒོམ་པར་བྱ། །སྣ་ཚོགས་པདྨའི་དབུས་སུ་ནི། །ཏཱཾ་ཡིག་ཅེས་པ་བསྒོམ་པར་བྱ། །བསྒོམ་བྱ་ཐོད་པ་དཀར་པོ་ལ། །ཧཱུཾ་ཡིག་དེ་ཡི་དབུས་སུ་སྟེ། །དེ་ནི་གྲོལ་ཞིང་  
སྔོན་པོ་ལ། །འོད་ཟེར་སྔོན་པོར་མཚུངས་པར་ལྡན། །དེ་ཡི་ཡོངས་གྱུར་སྦྱོར་བ་ཡིས། །བདག་གི་སེམས་ཀྱི་རང་བཞིན་ཏེ། །བསྒོམ་བྱ་དེ་ཡི་སྐད་ཅིག་ལས། །ལྷ་མོ་མིག་སྨན་འོད་མཚུངས་གནག་ཕྱག་བཞི་སྤྱན་ནི་གསུམ་པ་སྟེ། ར་ཞིང་ཤིན་ཏུ་འཇིགས་པའི་སྤྱན། །སྟག་གི་པགས་པ་ཡོངས་སུ་  
བགོས། །ཐོད་པའི་རྒྱན་ནི་ཤིན་ཏུ་འབར། །མུ་ཏིག་དོ་ཤལ་དེ་བཞིན་དུ། །མཛེས་པ་ཡིས་ནི་རྣམ་པར་བརྒྱན། །བརྒྱད་གཉིས་ལོ་ཡི་རྣམ་པ་ཅན། །དཀར་འཛིན་མཁྲེགས་ཤིང་མཐོ་བ་ཅན། །རལ་བ་གཅིག་ཏུ་ཁམ་བརྫེས་ཤང། །ལྷ་མོ་ལྟོ་འཕྱང་ཤིན་ཏུ་མཛེས། །ཞལ་ནི་ཅུང་ཟད་མཆེ་བ་གཙིགས། །  
  
༄༅། །ལྗགས་ནི་བསྐྱོད་ཅིང་འཇིགས་པར་བྱེད། །སྦྲུལ་ནག་རྣམས་ཀྱིས་རབ་ཏུ་བརྒྱན། །ཤིན་ཏུ་མི་བཟད་འོད་ཟེར་དྲག་དཔུང་རྒྱན་རྐང་གདུབ་ལ་སོགས་དང། །གཡེར་ཀ་རྣམས་ཀྱིས་རབ་ཏུ་བརྒྱན། །གཡོན་གྱི་ཕྱག་ན་ཐོད་པ་དང། །གཡས་པ་གྲི་གུག་གིས་མཛེས་མ། །ཨུཏྤ་ལ་སྡོང་བུ་དང་  
བཅས་པ། །ཕྱག་གཡོན་ན་ནི་ཡང་དག་ལྡན། །སླར་ཡང་གཡས་པའི་ཕྱག་ན་ནི། །རལ་གྲི་འབར་བ་རྣམ་པར་བསྒོམ། །རལ་གྲི་ཡོངས་སུ་སྦྱོར་བ་ཡིས། །བགྲང་ཕྲེང་ཡང་ནི་བལྟ་བར་བྱ། །གཡས་བརྐྱང་གིས་གནས་ཁྲག་དང་ནི། །ཐོད་པའི་དབུས་སུ་བསྟན་པ་ལས། །བསྐལ་པའི་མེ་ཚོགས་ལྟ་བུ་ཡི། །  
འོད་ཟེར་འབར་བ་དང་ལྡན་པའི། །ལྷ་མོ་ལ་ནི་གུས་ལྡན་པས། །གང་གིས་རྟག་ཏུ་སྒོམ་བྱེད་ཅིང། །གང་གིས་བཟླས་པར་བྱ་བ་ནི། །ཐམས་ཅད་ཡི་གེ་བཞི་ཡིས་ནི། །འགྲོ་ཀུན་དེ་ཡི་དབང་བྱེད་པར། །ཇི་ལྟར་སངས་རྒྱས་ཉིད་ཀྱིས་གསུངས། །སླར་ཡང་ཐོད་པའི་དབུས་སུ་ནི། །བསྒྲུབ་བྱ་རབ་ཏུ་ལྟུང་བར་  
འབད། །དེ་ཡི་མགོ་བོ་རྐང་པ་དག་ཞབས་ཀྱིས་མནན་ཅིང་ཡང་དག་འཚིར། །ངེས་པར་ཆད་པས་གཅོད་བྱེད་ཅིང། །གལ་ཏེ་བསམ་གཏན་ཡིད་རང་བཞིན། །སྔགས་ཀྱི་བརྗོད་བྱ་ཡང་དག་པ། །ཇི་ལྟར་ལྷ་མོ་རབ་རྟོགས་བཞིན། །ས་མཐའ་བྱིན་གནས་ལ་ནི། །དབྱངས་ཡིག་བཞི་པ་དང་ལྡན་  
བ༑ །དབུ་ལ་ཐིག་ལེས་ཡང་དག་བརྒྱན། །སླར་ཡང་ཟླ་ཕྱེད་དང་བཅས་པ། འདི་ནི་ས་བོན་ཆེན་པོ་སྟེ། །ས་བོན་གཉིས་ཕ་ལེགས་པར་ཉོན། །ཎ་མཐའི་མེ་དང་ཡང་དག་ལྡན། །དེ་ཡིས་དེ་བཞིན་སླར་དབྱེ་བ། །སྒྲ་ཡི་ཐིག་ལེ་ཡང་དག་ལྡན། །གཉིས་པར་འགྱུར་བ་བསྟན་པ་སྟེ། །སླར་ཡང་ས་བོན་  
གསུམ་པ་ནི། །འབད་པས་རབ་ཏུ་བཤད་པར་བྱ། །ས་མཐའ་དབྱངས་ཡིག་དྲུག་པས་མནན། །སྒྲ་ཡི་ཐིག་ལེ་ཡང་དག་ལྡན། །འདི་ནི་ས་བོན་རབ་མཆོག་སྟེ། །འཇིག་རྟེན་གསུམ་པོ་སྲེག་བྱེད་བདག་བཞི་པ་ཡང་ནི་བཤད་བྱ་བ། །ཇི་ལྟར་སངས་རྒྱས་ཀྱིས་གསུངས་པ། །ཉོན་ཅིག་ཕྱེད་བཅས་  
ཡི་གེ་ཡི། །ཡང་དག་སྔགས་ཀྱིས་འགྲུབ་པར་བྱེད། །ཉ་ཡི་མཐའ་ཅན་ཅུང་ཟད་ཙམ། །པ་ཡ་ནི་མཚན་ཉིད་ཅན། །ལྷ་མོ་རལ་པ་གཅིག་མ་ཡི། །སྔགས་ཀྱི་རྒྱལ་པོ་སྟོབས་དང་ལྡན། །འདི་ནི་ཐོས་པ་ཙམ་གྱིས་ནི། །མི་རྣམས་བགེགས་ལས་རྒྱལ་བར་འགྱུར། །སྐལ་བ་དང་ལྡན་རྒྱལ་བ་དང། །  
  
།རྟག་ཏུ་ཆོས་ཀྱི་ཕུང་པོ་དང། །སངས་རྒྱས་དང་མཚུངས་ཐེ་ཚོམ་མེད། །རལ་གཅིག་མའི་སྒྲུབ་ཐབས་རྫོགས་སོ།།  
  
  
