  
།རྒྱ་གར་སྐད་དུ། ཤྲཱི་ལོ་ཀ་ནཱ་ཐ་སཱ་དྷ་ནཾ། བོད་སྐད་དུ། དཔལ་འཇིག་རྟེན་མགོན་པོའི་  
  
༄༅། །སྒྲུབ་ཐབས། འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །གང་གི་མིང་ཙམ་གྱིས་ཀྱང་ནི། །དཔལ་ལྡན་བསྐལ་པ་བརྒྱར་འཇུག་པའི། །འཇིག་རྟེན་དབང་ཕྱུག་ལ་བཏུད་ནས། །སྒྲུབ་ཐབས་བསྡུས་པ་བཤད་པར་བྱ། །འདིར་དང་པོར་རེ་ཞིག་ལྷག་པར་སྒོམ་  
པར་བྱེད་པའི་སྔགས་པས་སྔ་བར་ལངས་ཏེ། ཡིད་དང་མཐུན་པའི་གནས་འགའ་ཞིག་ཏུ་སྟན་བདེ་བ་ལ་ཉེ་བར་འདུག་སྟེ། ཡི་གེ་གསུམ་གྱི་སྔགས་ཀྱིས་གནས་དང་བདག་བསྲུང་བའི་སྦྱོར་བ་བྱའོ། །མདུན་དུ་ཁ་ཆེ་སྐྱེས་དང་ཙནྡན་དམར་པོས་མཎྜལ་ཟླུམ་པོ་ལ་ཉེ་བར་བྱུགས་ཏེ་སྐད་ཅིག་གིས་སྟོང་པ་ཉིད་དུ་  
བསྒོམས་ནས། རང་གི་སྙིང་གར་ཨ་ཡིག་ལས་སྐྱེས་པའི་ཟླ་བའི་དཀྱིལ་འཁོར་སྙིང་གི་མུན་པ་འཇོམས་པ་ཡོངས་སུ་སྤྲོས་ནས། ཆུ་སྐྱེས་དམར་པོ་སྐྱ་རེངས་ཤར་བ་ལྟ་བུ་ལ་འོད་ཟེར་གྱི་ཚོགས་འཕྲོ་བའི་ཧྲཱིཡིག་བལྟས་ཏེ། དེ་ལས་འོད་འཕྲོས་ཏེ་ཕྱོགས་བཅུ་ཁྱབ་པར་བྱས་ནས་ཡོངས་སུ་འཕྲོ་བའི་ཧྲཱི་  
ཡིག་གི་ལྕགས་ཀྱུས་མདུན་གྱི་ནམ་མཁའ་ལ་གདན་དྲངས་ཏེ། འཇིག་རྟེན་མཐའ་དག་གཅིག་ཏུ་གདོན་པར་འདོད་པའི་མཁས་པས་བདེ་བར་གཤེགས་པ་སྲས་དང་བཅས་པ་དང་ཆུ་སྐྱེས་ཀྱི་ཕྱག་རྒྱ་ཅན་རྣམས་རྣམ་པར་བལྟས་ཏེ་མེ་ཏོག་ལ་སོགས་པའི་མཆོད་པ་ལྔས་ཡང་དག་པར་མཆོད་ནས། དེ་  
རྣམས་ཀྱི་མདུན་དུ་ཐལ་མོ་སྦྱར་ཏེ་ཕྱག་འཚལ་ནས། སྡིག་བཤགས་པ་ལ་སོགས་པ་བཏང་སྙོམས་ཀྱི་བར་དུ་ཇི་སྙེད་པ་རྣམ་པར་བསྒོམས་ནས། ཨོཾ་སྭ་བྷཱ་བ་ཤུདྡྷསརྦ་དྷརྨཱས་བྷཱ་བ་ཤུདྡྷོཧཾ། ཞེས་པས་ལྷག་པར་གྲོལ་བར་བྱས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་བ་ཨཱཏྨ་ཀོ་ཧཾ་ཞེས་པས་བྱིན་གྱིས་  
བརླབ་པར་བྱའོ། །དེ་ནས་སྔ་བར་སྨོན་ལམ་གྱི་རྗེས་སུ་འཇུག་པས་སྙིང་རྗེ་ཆེན་པོས་རབ་ཏུ་སད་ནས་པཾ་ཡིག་ལས་སྐྱེས་པའི་སྣ་ཚོགས་པའི་ཆུ་སྐྱེས་ལ་གནས་པ་དབྱངས་དང་པོ་ལས་སྐྱེས་པའི་ཟླ་བའི་འོད་ཀྱི་དཀྱིལ་འཁོར་ལ། །བནྡུ་ཀ་སྐྱེས་པའི་མདོག་ལྟ་བུའི་ཧྲཱིཡིག་ལས་སྐྱེས་ཤིང་  
ཧྲཱིཡིག་གིས་ལྷག་པར་གནས་པའི་དབུས་སུ་ཉི་མའི་འོད་ཟེར་དང་མཚུངས་པའི་ཆུ་སྐྱེས་བསམ་པར་བྱའོ། །དེ་ནས་ས་བོན་གྱི་ཡི་གེ་ལས་ངེས་པར་འཕྲོས་ཏེ། སངས་རྒྱས་ཀྱི་ཞིང་རྣམས་སུ་སངས་རྒྱས་དང། བྱང་ཆུབ་སེམས་དཔའ་རྣམས་གསལ་བར་མཛད་ནས། དེ་རྣམས་  
  
དེ་ལ་དེ་བཞིན་དུ་ཞུགས་པར་བསམ་མོ། །ས་བོན་གྱིས་མཚན་པའི་པདྨ་ཡོངས་སུ་གྱུར་པ་ལས་པདྨ་དང་ཟླ་བའི་སྟེང་དུ་མཉམ་པའི་ཞབས་ཀྱིས་བཞུགས་པ། གློག་དང་བྱི་རུའི་ཁ་དོག་ལྟ་བུ། པདྨ་རྒྱས་  
པའི་ཞལ་མངའ་བ། ཨུཏྤ་ལ་སྔོན་པོའི་འདབ་མ་ལྟར་ཡངས་པའི་སྤྱན་ཟུང་དང་ལྡན་པ། དབུ་སྐྲ་གནག་ཅིང་རིང་བ་ལྷའི་གོས་དང་རྒྱན་གྱིས་རྣམ་པར་བརྒྱན་པ། ཕྱག་གཡས་པ་དང། གཡོན་པ་དག་གིས་མཆོག་སྦྱིན་དང། ཆུ་སྐྱེས་དམར་པོ་བསྣམས་པ་  
ལོ་བཅུ་དྲུག་ལོན་པ་ལྟ་བུ་འོད་ཟེར་དམར་པོ་འཕྲོ་ཞིང་ཉི་མའི་དཀྱིལ་འཁོར་དང། ཟླ་བའི་དཀྱིལ་འཁོར་ལ་གནས་པའི་སྙིང་གར་རང་གི་ས་བོན་གྱི་བྱིན་གྱིས་བརླབས་ནས། དཔྲལ་བ་དང། མགྲིན་པ་དང། ནུ་མའི་བར་དུ་ཡི་གེ་གསུམ་གྱིས་བརྒྱན་པའི་དཔལ་  
ལྡན་འཇིག་རྟེན་དབང་ཕྱུག་གི་སྐུར་བདག་ཉིད་བསྒོམ་པར་བྱའོ། །དེ་ནས་མེ་ལ་སོགས་པའི་མཚམས་རྣམས་སུ་པདྨ་ལ་གནས་པའི་ཀུ་མུ་དའི་གཉེན་གྱི་སྟེང་དུ་དཀར་པོ་དང། ནག་པོ་དང། དམར་པོ་དང། ལྗང་གུའི་ལཱཾ་མཱཾ་པཱཾ་ཏཱཾ་གི་ཡི་གེ་ཡོངས་སུ་གྱུར་པ་  
ལས༑ དེའི་སྐུ་མདོག་ཅན་ཐལ་མོ་སྦྱར་ཞིང་པུས་མོ་ས་ལ་བཙུགས་པ་ལ་ལང་ཚོ་གཞོན་ནུ་དང་ལྡན་པ། སྣ་ཚོགས་པའི་རིན་པོ་ཆེ་དང། གོས་ཀྱིས་བརྒྱན་པ་འགྱིང་ཞིང་ཞལ་འཛུམ་པ་དང་ལྡན་པའི་སྤྱན་མ་དང། མཱ་མ་ཀཱི་དང། གོས་དཀར་མོ་དང། སྒྲོལ་མ་  
རྣམས་བསྒོམ་པར་བྱའོ། །དེའི་རྗེས་སུ་རང་གི་སྙིང་གའི་ས་བོན་གྱི་རྒྱལ་པོ་ལས་འོད་ཟེར་འཕྲོས་ཏེ་ཧྲཱིའི་འོད་ཟེར་གྱི་ལྕགས་ཀྱུས་མངོན་པར་དགའ་བའི་འཇིག་རྟེན་གྱི་ཁམས་ན། དམ་ཚིག་སེམས་དཔའ་དང་འདྲ་བའི་ཡེ་ཤེས་སེམས་དཔའ་གདན་དྲངས་ནས་ནམ་  
མཁའི་མཐིལ་དུ་བལྟས་ཏེ། དམ་ཚིག་སེམས་དཔའ་དང། གཅིག་ཏུ་བྱས་ནས། ཨ་བཧི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་པས་མངོན་པར་མཆོད་ནས། ནམ་མཁའི་མཐིལ་དུ་སོང་སྟེ་བདུད་རྩིས་གང་བའི་རིན་པོ་ཆེའི་བུམ་པ་རྣམས་ཀྱིས་ཨོཾ་ཨཱསརྦ་ཏ་ཐཱ་ག་ཏཱ་བཧི་ཥེ་ཀ་ཏ་  
  
༄༅། །ས་མ་ཡ་ཤྲི་ཡེ་ཧཱུཾ་ཞེས་བརྗོད་ནས་བདག་ལ་དབང་བསྐུར་བར་མཛད་ཅིང། བདག་ཉིད་ཀྱི་སྤྱི་བོར་ངག་གི་དབང་ཕྱུག་བཞུགས་པར་བསྒོམ་པར་བྱའོ། །དེ་ནས་རང་གི་ས་བོན་ལས་སྐྱེས་པའི་འོད་ཟེར་གྱི་དྲ་བས་ནམ་མཁའི་མཐིལ་མཐའ་དག་ཁྱབ་  
ཅིང་ཉེ་བར་སྤྱད་པ་གཅིག་ཏུ་རབ་ཏུ་མང་པོ་སྤྲོས་ནས་བཞི་པོ་དགའ་ཞིང་དགའ་བའི་ཚོགས་རྣམས་ཀྱིས་བདག་ལ་མངོན་པར་མཆོད་པར་བསྒོམ་པར་བྱའོ། །དེ་ནས་ཡོངས་སུ་འཕྲོ་བའི་འོད་ཟེར་དམར་པོ་རབ་ཏུ་བརྐྱང་སྟེ། སྡིག་པའི་གནས་སུ་ལྷུང་བའི་སྲོག་ཆགས་  
རྣམས་བཏོན་ནས་བདེ་བར་གཤེགས་པའི་ལམ་ལ་ངེས་པར་སྦྱར་ནས་སྨིན་ཅིང་གྲོལ་བར་བྱའོ། །རང་གི་ཆོ་གས་བསྡུས་ནས་བྱ་སྟེ། སྐད་ཅིག་གིས་བསམ་པར་བྱའོ། །ངལ་བར་གྱུར་ན་སྙིང་གའི་ས་བོན་གྱི་དབུས་སུ་བསྡུས་ནས། དམ་ཚིག་གི་ས་བོན་དང་  
རང་བཞིན་གྱི་ས་བོན་གྱི་སྔགས་ཀྱི་རྒྱལ་པོ་བཟུང་ནས་བཟླས་པར་བྱའོ། །དེའི་རྗེས་སུ་བདག་ཉིད་མེ་ཏོག་ལ་སོགས་པའི་ཉེར་སྤྱོད་རྣམས་ཀྱིས་མངོན་པར་མཆོད་ནས། འབྱུང་པོ་ཐམས་ཅད་ལ་ཇི་ལྟར་མཐུན་པའི་གཏོར་མ་དབུལ་ཞིང། སྨོན་ལམ་དང། རྗེས་  
སུ་ཡི་རང་བ་དང། ཡོངས་སུ་བསྔོ་བ་ཡང་བྱས་ནས། ཡི་གེ་གསུམ་གྱི་སྔགས་བརྗོད་དེ། ལྷ་མོ་བཞི་སྙིང་གའི་ས་བོན་ལ་བསྡུས་ནས་ལངས་ཏེ། ཅི་བདེར་གནས་པར་བྱའོ། །གཉིས་པ་དང་གསུམ་པའི་ཐུན་མཚམས་དག་ལ་སྙིང་གའི་ས་བོན་ལས་ལྷ་  
མོ་བཞི་དབུགས་ལ་ཞུགས་ནས་ཆོ་ག་སྔ་མ་བཞིན་དུ་བྱའོ། །ཐུན་མཚམས་བཞི་པ་ལ་སྔ་མ་བཞིན་དུ་བྱས་ནས། ཨོཾ་ཨཱབཛྲ་མུཞེས་པས་ཡེ་ཤེས་སེམས་དཔའ་གཤེགས་ཏེ་ལྷ་མོ་རང་གི་སྙིང་གའི་ས་བོན་ལ་བཅུག་ནས། ཇི་ལྟར་འདོད་པ་བཞིན་གནས་པར་  
བྱའོ༑ །ཉལ་བའི་དུས་སུ་དོན་དམ་པའི་སེམས་མངོན་དུ་བྱས་ནས་ཉལ་བར་བྱའོ། །སྔགས་པས་སྔ་བར་སྨོན་ལམ་གྱི་དབང་གིས་རབ་ཏུ་སད་ནས་ལངས་ཏེ་ཇི་ལྟ་བ་བཞིན་དུ་བྱའོ། འཇིག་རྟེན་དབང་ཕྱུག་གི་སྒྲུབ་ཐབས་རྫོགས་སོ།། །།  
  
  
