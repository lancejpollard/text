  
།རྒྱ་གར་སྐད་དུ། ཨཱརྱ་སིཾ་ཧ་ནཱ་ད་སཱ་དྷ་ནཾ། བོད་སྐད་དུ། འཕགས་པ་སེང་གེ་སྒྲའི་སྒྲུབ་ཐབས། རྗེ་བཙུན་སེང་གེ་སྒྲ་ལ་ཕྱག་འཚལ་ལོ། །དང་པོ་རེ་ཞིག་སྔགས་པས་ཁ་བསང་བ་ལ་སོགས་པ་བྱས་ནས་སྟན་བདེ་བ་ལ་འདུག་  
  
༄༅། །ཏེ། རང་གི་སྙིང་གར་ཟླ་བའི་དཀྱིལ་འཁོར་ལ་ཧྲཱི་ཡིག་དཀར་པོ་བལྟས་ནས། དེའི་འོད་ཟེར་གྱིས་མདུན་དུ་བླ་མ་དང། སངས་རྒྱས་དང། བྱང་ཆུབ་སེམས་དཔའ་རྣམས་གདན་དྲངས་པར་བསྒོམས་ནས། དེ་ནས་མཆོད་པ་དང། སྡིག་པ་བཤགས་པ་ལ་སོགས་  
པ་བྱས་ནས། སྟོང་པ་ཉིད་བསྒོམ་པར་བྱའོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཧཾ་ཞེས་པ་འདིས་བྱིན་གྱིས་བརླབ་པར་བྱའོ། །དེ་ནས་སྐད་ཅིག་གིས་པཾ་ཡིག་ཡོངས་སུ་གྱུར་པ་ལས་པདྨ་དམར་པོ། དེའི་སྟེང་དུ་སིཾ་ཡིག་ཡོངས་སུ་གྱུར་པ་ལས་སེང་གེ་དཀར་པོའོ། །དེའི་སྟེང་དུ་ཟླ་བ་  
ལ་ཧྲཱིཡིག་ལས་བྱུང་བའི་འཇིག་རྟེན་དབང་ཕྱུག་སེང་གེ་སྒྲའི་སྐུར་བདག་ཉིད་བསྒོམ་པར་བྱའོ། །སྐུ་མདོག་དཀར་པོ་རལ་པའི་ཅོད་པན་ཅན། འོད་དཔག་ཏུ་མེད་པས་དབུ་བརྒྱན་པ། སྤྱན་གསུམ་པ། ཕྱག་གཉིས་པ། དཀའ་ཐུབ་ཀྱི་ཚུལ་འཛིན་པའོ། །རྒྱལ་པོ་ཆེན་པོ་རོལ་པས་  
བཞུགས་པ། ཕྱག་གཡོན་པདྨ་ལངས་པའི་སྟེང་དུ་རལ་གྲི་འབར་བ། གཡས་ན་སྤྲུལ་དཀར་པོས་དཀྲིས་པའི་རྩེ་གསུམ་དཀར་པོ། གཡོན་ན་དྲི་ཞིམ་པོའི་མེ་ཏོག་སྣ་ཚོགས་པས་བཀང་བའི་ཐོད་པ་དཀར་པོའོ། །དེ་བཞིན་གཤེགས་པ་ལྔ་འཕྲོ་ཞིང་སྤྲུལ་པ་ཆེན་པོ་སྐུར་བསྒོམ་པར་བྱའོ། །  
བཟླས་པའི་སྔགས་ནི། ཨོཾ་ཨཱཧྲཱིསིཾ་ཧ་ནཱ་ད་ཧཱུཾ་ཕཊ། དེ་ནས་གཟུངས་བཟླས་ཏེ། ན་མོ་རཏྣ་ཏྲ་ཡཱ་ཡ། ན་མ་ཨཱརྱཱ་བ་ལོ་ཀི་ཏེ་ཤྭ་རཱ་ཡ། བོ་དཧི་སཏཱ་ཡ། མ་ཧཱ་ས་ཏཱ་ཡ། མཧཱ་ཀཱ་རུ་ཎི་ཀཱ་ཡ། ཏདྱ་ཐཱ། ཨོཾ་ཨ་ཀ་ཊེ། བི་ཀ་ཊེ། ནི་ཀ་ཊེ། ཀ་ཊཾ་ཀ་ཊེ། ཀ་རོ་ཊེ། ཀ་རོ་ཊཾ། བའི་དྱ་སཱ་ཧཱ། སྔགས་  
འདི་བརྗོད་ནས་བཅོམ་ལྡན་འདས་ཀྱི་མདུན་དུ་ནམ་ལངས་པ་དང། ས་ལ་མ་ལྷུང་བའི་བའི་ལྕི་བ་ལ་མཎྜལ་བརྒྱད་བྱས་ནས་མཎྜལ་སོ་སོ་ལ་ལན་བཅུ་གསུམ་བཟླས་པར་བྱའོ། །ལྕི་བ་ལྷག་མ་ལ་ལན་བདུན་མངོན་པར་བསྔགས་ནས་ནད་པ་ལ་བྱུག་པར་བྱའོ། །དེས་ནད་ཐམས་ཅད་ཉེ་བར་ཞི་བར་  
འགྱུར་རོ། །ཉི་མ་བདུན་ནམ། ཉི་མ་བཅུ་གསུམ་མམ། ཉི་ཤུ་རྩ་གཅིག་དེ་བཞིན་དུ་བྱས་པས་མཚམས་མེད་པ་ལྔ་བྱེད་པས་ཀྱང་འགྲུབ་པར་འགྱུར་རོ། །གལ་ཏེ་དེའི་ཚེ་མ་གྲུབ་ན་ངས་མཚམས་མེད་པ་ལྔ་བྱས་པར་འགྱུར་རོ། །སེང་གེ་སྒྲའི་སྒྲུབ་ཐབས་རྫོགས་སོ།། །།  
  
  
