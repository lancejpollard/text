  
།རྒྱ་གར་སྐད་དུ། མཱ་རཱི་ཙྱཻ་དེ་ཝཱི་སཱ་དྷ་ནཾ། བོད་སྐད་དུ། ལྷ་མོ་འོད་  
ཟེར་ཅན་གྱི་སྒྲུབ་ཐབས། ལྷ་མོ་འོད་ཟེར་ཅན་ལ་ཕྱག་འཚལ་ལོ། །དེ་ལ་དང་པོར་རེ་ཞིག་ཉི་མའི་དཀྱིལ་འཁོར་བསམས་ལ། དེའི་སྟེང་དུ་ས་བོན་ལྔ་པའི་ལྔ་པ་ལ། དང་པོའི་གཉིས་པ་རྫོགས་པར་བྱས་ལ། ཟླ་བ་ཕྱེད་པ་དང་ཐིག་ལེས་བརྒྱན་པ་བསམས་ལ། དེ་ལས་བྱུང་བའི་ལྷ་མོ་འོད་ཟེར་  
ཅན་སྐུ་མདོག་དམར་བ། ཞལ་དྲུག་པ་ཞལ་དང་པོ་དམར་པོ། གཉིས་པ་ནག་པོ། གསུམ་པ་ལྗང་གུ། བཞི་པ་སེར་པོ། ལྔ་པ་དཀར་པོ། སྟེང་གི་དབུ་ཕག་གདོང་ནག་པོ། ཨ་ཤྭ་ཀ་དང་མཆོད་རྟེན་གྱིས་བརྒྱན་པ། གསུས་ཁྱིམ་ཆེ་བ་ཐོད་པའི་ཕྲེང་བ་ཅན་དབུ་སྐྲ་དམར་སེར་གྱེན་དུ་བརྫེས་པ། སྦྲུལ་  
གྱི་ཞགས་པ་སྟག་ལྤགས་ཀྱི་ཤམ་ཐབས་བསྣམས་པ། བགེགས་རྣམས་ལྟུང་བར་མཛད་པ། ཁ་དོག་སྣ་ཚོགས་པའི་ཕག་གི་ཤིང་རྟ་ལ་གཡོན་བརྐྱང་བས་བཞུགས་པ། ཕྱག་གཡས་ན་རལ་གྲི་དང། རྡོ་རྗེ་དང་གཏུན་ཤིང་དང་མདའ་དང་རྡོ་རྗེ་རྩེ་གཅིག་པ་དང་དགྲ་སྟ་བསྣམས་པ། གཡོན་ན་སྡིགས་  
མཛུབ་ཞགས་པ་དང་བཅས་པ་དང། ཐོད་པ་དང་ཨ་ཤྭ་ཀའི་ཞགས་པ་དང། ཚངས་པའི་མགོ་བོ་དང། གཞུ་དང་ཏྲི་ཤཱུ་ལ་བསྣམས་པ། སྤྱན་གསུམ་པར་བསམ་མོ། །མདུན་དུ་ཤིང་ཟླུམ་པོའི་དབུས་སུ་ལག་པ་གཉིས་པ་སྡིགས་མཛུབ་བསྒྲེང་བར་བསམས་ལ། བདག་ཉིད་བཅོམ་ལྡན་འདས་ཡུམ་  
འོད་ཟེར་ཅན་ཡིན་ནོ་ཞེས་ང་རྒྱལ་བསྐྱེད་པར་བྱའོ། །དེ་ནས་ཕྱག་རྒྱ་བཅིང་བར་བྱའོ། །རྡོ་རྗེ་ཐལ་མོ་ཁ་སྦྱར་ལ་གུང་མོ་གཉིས་གཤིབས་ལ་མྱུ་གུར་བྱ་སྟེ་མཐེ་བོ་གཉིས་སྐྱིལ་ཀྲུང་དུ་བསྣོལ་ལ། མཛུབ་མོ་གཉིས་རྩེ་མོ་དགུག་པར་བྱའོ། །དེ་ནས་བཟླས་པའི་སྔགས་ནི་ཨོཾ་མཱ་རཱི་ཙྱཻ་མཱཾ་ཧཱུཾ་ཧཱུཾ་ཕཊ་ཕཊ་  
སཱ་ཧཱ། ལྷ་མོ་འོད་ཟེར་ཅན་གྱི་སྒྲུབ་པའི་ཐབས་རྫོགས་སོ། །སློབ་དཔོན་ཆེན་པོ་ཕྱག་རྒྱ་ཆེན་པོའི་དངོས་གྲུབ་བརྙེས་པ་དྲི་མ་མེད་པའི་ལྷས་མཛད་པའི་སྒྲུབ་ཐབས་བཅུ་གཅིག་རྫོགས་སོ།།  
  
