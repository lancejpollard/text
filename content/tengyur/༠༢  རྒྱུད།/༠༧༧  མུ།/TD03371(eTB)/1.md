  
།རྒྱ་གར་སྐད་དུ། ཏྲཻ་ལོ་ཀྱ་བ་ཤཾ་ཀ་ར་ལོ་ཀེ་ཤྭ་ར་སཱ་དྷ་ནཾ། བོད་སྐད་དུ། ཁམས་གསུམ་དབང་དུ་བྱེད་པའི་སྤྱན་རས་གཟིགས་དབང་ཕྱུག་གི་སྒྲུབ་པའི་ཐབས། འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །དང་པོ་རེ་ཞིག་ཡིད་དང་  
མཐུན་པའི་གནས་སུ་རྣལ་འབྱོར་པས་ཐང་སྐུ་བཀྲམ་སྟེ། དེའི་མདུན་དུ་དབང་ཆེན་གྱི་དཀྱིལ་འཁོར་གྱི་དབུས་སུ་གུར་གུམ་གྱིས་ཟླ་བའི་དཀྱིལ་འཁོར་ཟླུམ་པོ་སྔགས་འདིས་བྱའོ། །ཨོཾ་བཛྲ་རེ་ཁེ་ཧཱུཾཛཧཱུཾ་བཾ་ཧོཿ། ཞེས་བྱ་བའི་སྔགས་འདིས་ཕབ་ལ་དཀྱིལ་འཁོར་གྱི་དབུས་སུ་ཁམས་གསུམ་དབང་  
དུ་བྱེད་པའི་རྗེ་བཙུན་སྤྱན་རས་གཟིགས་སྔགས་འདིས་མཆོད་པར་བྱའོ། །ཨོཾ་ཏྲཻ་ལོ་ཀྱ་བ་ཤཾ་ཀ་ར་ཡ་བཛྲ་པུཥྤེ་ཧཱུཾ་པྲ་ཏཱིཙྪ་སཱ་ཧཱ། ཨོཾ་མུ་ནེ་བཛྲ་མུའྡི་ནི་བསྡུ་བའི་སྔགས་སོ། །ཕྱིས་ནི་རང་གི་སྙིང་གར་ཨཱཾ་ཡིག་བསམ་པར་བྱ་སྟེ། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་རྫོགས་པར་བྱའོ།།  
དེའི་སྟེང་དུ་ནུས་པའི་ས་བོན་ཉི་མ་ཤར་བ་ལྟ་བུའི་འོད་བལྟས་ལ། དེའི་འོད་ཟེར་གྱིས་འོད་དཔག་མེད་པ་མཆོད་ནས། སྡིག་པ་བཤགས་པ་ལ་སོགས་པ་བྱས་ཏེ། ཡང་རང་གི་ལུས་ལ་གཞུག་གོ། །དེ་ཐམས་ཅད་ཡོངས་སུ་གྱུར་པ་ལས་སྐད་ཅིག་གིས་པདྨའི་སྟེང་དུ་རྡོ་རྗེ་སྐྱིལ་མོ་ཀྲུང་གིས་གནས་པ་  
ཕྱེ་བའི་སྤྱན་གསུམ་པ་རལ་པའི་དབུ་རྒྱན་འཆང་བ། མདོག་དམར་བ་རྡོ་རྗེས་མཚན་པའི་ཞགས་པ་དང། ལྕགས་ཀྱུ་ཕྱག་ནའོ། །ས་གསུམ་གྱི་རང་བཞིན་ལུག་གཉིས་ཞགས་པས་བཅིངས་པ། དེའི་སྟེང་དུ་བཞུགས་པ་སྣ་ཚོགས་པའི་སྤྲུལ་པ་འཆང་ཞིང་རྡོ་རྗེ་རྣལ་འབྱོར་མ་རྣམས་ཀྱིས་དབང་བསྐུར་  
བ་རབ་ཏུ་སྦྱིན་པ། དེ་བཞིན་དུ་བྱང་ཆུབ་སེམས་དཔའ་རྒྱན་སྣ་ཚོགས་དང་ལྡན་པས་མཆོད་པར་བྱེད་པ། རིག་པ་འཛིན་པ་དང། ཁྱབ་འཇུག་དང། བདེ་བྱེད་དང། ཚངས་པ་དང། སྣ་ཚོགས་པའི་རྣལ་འབྱོར་མའི་ཚོགས་ཀྱིས་གར་དང་བརྡུང་དཀྲོལ་ལ་སོགས་པ་བྱེད་པ་སྣ་ཚོགས་ཀྱི་འབྱུང་པོའི་  
  
༄༅། །ཚོགས་ལ་སོགས་པས། སྣ་ཚོགས་ཀྱི་མི་མགོ་དང་ཀེང་རུས་ལ་སོགས་པས་བརྒྱན་པ་དེ་བཞིན་དུ་སྣ་ཚོགས་ཀྱི་གདུགས་དང། རྔ་ཡབ་ལ་སོགས་པ་བལྟ་བར་བྱའོ། །དེ་ལྟ་བུའི་དུས་སུ་དེ་བཞིན་གཤེགས་པ་འོད་དཔག་མེད་པ་སྤྱི་བོར་བལྟ་བར་བྱ་སྟེ། འདི་ལྟ་བུའི་  
བདག་ཉིད་བསམ་པར་བྱའོ། །ཕྱིས་ནི་ལྟེ་བའི་སྟེང་དུ་ཉི་མའི་དཀྱིལ་འཁོར་གྱི་འོད་ཀྱི་རང་བཞིན་བསམས་ལ། དེའི་སྟེང་དུ་གཡོན་ཕྱོགས་སུ་ནུས་པའི་ས་བོན་སྙིང་གར་ཁྲོ་བོའི་ས་བོན་དབྱངས་ཡིག་ཨས་བརྒྱན་པ་ཞེས་བྱ་བ་ནི་བསྒོམ་པའི་སྔགས་སོ། །འདི་ཐམས་ཅད་བསམས་ནས་རྡོ་རྗེའི་  
བདག་ཉིད་ཀྱི་སྔགས་བརྗོད་པར་བྱས་ལ། དེའི་བདག་ཉིད་དུ་བསམ་པར་བྱའོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཧཾ། རྡོ་རྗེའི་བདག་ཉིད་ཀྱི་སྔགས་སོ། །འདི་ལ་ཡང་གོམས་པའི་སྦྱོར་བས་འདར་བ་དང། གཡོ་བས་དབབ་པར་བྱས་ལ། གཉིས་སུ་མེད་པའི་ཡེ་ཤེས་སྐྱེ་བར་འགྱུར་རོ། །  
འདི་ལྟ་བུའི་རྣལ་འབྱོར་པ་ནི་གླང་པོ་ཆེ་སྨྱོན་པ་ལྟར་མྱོས་བྱེད་ཀྱི་ཆུ་ཡིས་མྱོས་པ་བཞིན་དུ་རིགས་ལྔ་ལ་ལོངས་སྤྱོད་དོ། །གལ་ཏེ་རིགས་ལྔ་ལ་མི་སྤྱོད་པ་དེའི་ཚེ་དེའི་ལུས་ལ་འདར་བ་དང་གཡོ་བ་ལ་སོགས་པ་འབབ་པ་དང། གཉིས་སུ་མེད་པའི་ཡེ་ཤེས་མི་གནས་སོ། །དེ་ལྟར་རྟོགས་པར་བྱས་ནས་  
རིགས་ལྔ་ལ་ལོངས་སྤྱོད་དེ་དེས་ནི་འགྲུབ་པར་འགྱུར་རོ། །གྲུབ་པར་གྱུར་ནས་གཞན་གྱི་ལུས་ལ་ཡང་གཡོ་བ་དང་འདར་བས་དབབ་པར་བྱས་ལ་འདོད་ཆགས་དང། ཞེ་སྡང་ལ་སོགས་པ་དགག་པར་མི་བྱའོ། །དེ་ལྟར་གྲུབ་པའི་དངུལ་ཆུས་ཕུག་པའི་ཟངས་མའི་ནག་པོ་སྤངས་པ་བཞིན་དུ་ལུས་པོ་ཉིད་  
གཉིས་མེད་ཀྱི་རོ་ཡིས་ཕུག་ན་འདོད་ཆགས་དང། ཞེ་སྡང་ལ་སོགས་པ་སྤོང་བར་འགྱུར་རོ། །ཧྲཱིཧཱུཾ་ཨབྯླས་པའི་སྔགས་སོ། །ཨོཾ་ཧྲཱིཨཧ་རི་ཏི་ཡ་ཀྵེ་ཤྭ་རི་སཱ་ཧཱ། འཕྲོག་མའི་སྔགས་སོ། །ཨོཾ་ཨཾ་ཀྲཾ་ཧྲཱིཾ་ས་ཀ་ལ་ག་ཎ་ནཱི་དེ་བའི་རཱི་ཤྭ་རི་ཎཱིཾ་པ་རི་ཀ་རེ་ཨ་ཨ་ཨ་བ་ཏ་ར་ཨ་བ་ཏ་ར་ཨ་བ་ཏ་རནྟུ་ད་ཤ་  
དི་ག་ལོ་ཀ་པཱ་ལ་ཨི་དཾ་བ་ལིཾ་གྲྀཧྞ་གྲྀཧྞ་ཧཱུཾ་ཕཊ་སཱ་ཧཱ། གཏོར་མའི་སྔགས་སོ། །ཁམས་གསུམ་དབང་དུ་བྱེད་པའི་སྤྱན་རས་གཟིགས་དབང་ཕྱུག་གི་སྒྲུབ་ཐབས་སློབ་དཔོན་ས་ར་ཧས་མཛད་པ་རྫོགས་སོ། །པཎྜི་ཏ་དོན་ཡོད་རྡོ་རྗེ་དང། ཁམས་པ་ལོ་ཙཱ་བ་དགེ་སློང་བ་རིས་བསྒྱུར་བའོ།། །།  
  
  
