  
།རྒྱ་གར་སྐད་དུ། ཤྲཱི་མ་ན་མ་ཧཱ་ཀཱ་ལ་སཱ་དྷ་ནཾ། བོད་སྐད་དུ། དཔལ་ལྡན་ནག་པོ་ཆེན་པོའི་སྒྲུབ་ཐབས། དཔལ་ལྡན་མགོན་པོ་ཆེན་པོ་ལ་ཕྱག་འཚལ་ལོ། །དེ་བཞིན་དུ་སྔོན་དུ་གསུངས་པའི་རིམ་པས་སྟོང་པ་ཉིད་བསྒོམས་པའི་རྗེས་ལ་སྣ་ཚོགས་པདྨ་དང་ཉི་མ་ལ་ཧཱུཾ་  
ཡིག་ནག་པོ། དེ་ཡོངས་སུ་གྱུར་པ་ལས་དཔལ་ལྡན་རྗེ་བཙུན་ནག་པོ་ཆེན་པོ་ཕྱག་གཉིས་པ། ཞལ་གཅིག་པ། སྐུ་མདོག་ནག་པོ། སྤྱན་གསུམ་པ་འབར་བ་ཆེན་པོ། །ཕྱག་གཡས་པ་དང་གཡོན་པ་དག་གིས་གྲི་གུག་དང་ཐོད་པ་བསྣམས་པ། མགོ་བོའི་ཕྲེང་བའི་དོ་ཤལ་གྱིས་  
སྐུ་བརྒྱན་པ། དབུ་སྐྲ་དམར་སེར་གྱེན་དུ་བརྫེས་པ། མཆེ་བ་གཙིགས་པས་འཇིགས་པར་བྱེད་པ། སྐུ་ཐམས་ཅད་ལ་སྦྲུལ་གྱིས་བརྒྱན་པའོ། སྐུ་ཐུང་བ། ཞལ་ནས་ཁྲག་འཛག་པའི་བདག་ཉིད་དུ་སྐད་ཅིག་གིས་བསྐྱེད་ནས་སྔགས་བཟླས་པར་བྱའོ། །དེ་ལ་སྔགས་ནི་འདིའོ། །ཨོཾ་མ་ཧཱ་ཀཱ་ལ་ཧཱུཾ་  
ཕཊ་སཱ་ཧཱ། དུག་དང་ཁྲག་དང། སྒོག་པ་དང། ཡུངས་ཀར་རྣམས་ཀྱིས་ནག་པོ་ཆེན་པོའི་སྤོས་ཕུལ་ནས་སྲན་མ་ཤ་དང་འཛུམ་བུ་ཏི་ཀ་དང་ཆང་དང་མེ་ཏོག་དང་བྱུག་པ་ལྔའི་ལྕགས་ཀྱུའི་བདུད་རྩིས་ནག་པོ་ཆེན་པོ་མཆོད་པ་བྱ་སྟེ། གཏོར་མའི་སྔགས་འདིས་སོ། །ཨོཾ་མ་ཧཱ་ཀཱ་ལཱ་ཡ་ཤཱ་ས་ནོ་པ་  
ཀཱ་རི་ཎཾ་ཨེ་ཥཱ་པཤྩི་མ་ཀ་ལོ་ཨ་ཡཾ་ཨིདཾ་རཏྣ་ཏྲ་ཡཱ་པ་ཀཱ་རི་ཎཾ་ཡ་དི་པྲ་ཏི་ཛྙཱཾ་སྨ་ར་སི་ཏ་དཱ་ཨི་དཾ་དུཥྚ་ཁ་ཁ་ཁཱ་ཧི་ཁཱ་ཧི་མ་ར་མ་ར་གྲྀཧྞ་གྲྀཧྞ་བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དའི་ན་མེ་ཀེ་ན་མཱ་ར་ཡ་ཧཱུཾ་ཧཱུཾ་ཕཊ་ཕཊ་ཚ་བ་གསུམ་གྱིས་བསྒྲུབ་བྱའི་གཟུགས་བྱས་ཏེ་ལུས་ལ་ཚེར་མས་དགང་ཞིང་དུག་དང་  
སྐེ་ཚེ་རྣམས་ཀྱིས་ཆོ་ག་བཞིན་དུ་བྱུགས་ནས་མེ་ལ་བསྲོ་བར་བྱའོ། །གང་གི་མིང་དང་བཅས་པ་དེ། །དེ་བཞིན་སྐད་ཅིག་མཐོང་བར་འགྱུར། །སློབ་དཔོན་ཞེ་སྡང་རྟག་ཁྲོ་གང། །གང་ཞིག་དཀོན་མཆོག་གསུམ་པོ་དང། །དཔག་མེད་སེམས་ཅན་རྣམས་འཚེ་རྣམས། །ནག་པོ་  
ཆེན་པོས་ཟ་བར་བྱེད། །དེ་ཡི་ལུས་ལ་ཤ་གཅོད་ཅིང། །དེ་བཞིན་ཁྲག་ནི་འཐུང་བར་བྱེད། །སྤྱི་བོར་ཐིག་ལེ་བྱས་ནས་གུས་པ་རྒྱ་ཆེན་པོ་བྱས་ནས་བཟླས་པར་བྱའོ། །དཔལ་ལྡན་ནག་པོ་ཆེན་པོའི་སྒྲུབ་ཐབས་རྫོགས་སོ།། །།  
  
