  
།རྒྱ་གར་སྐད་དུ། བིདྱཱ་དྷ་ར་པི་ཊ་ཀ་པྲ་ཏི་བནྡྷ་མཉྫུ་གྷོ་ཥ་སཱ་དྷ་ནཾ། བོད་སྐད་དུ། རིག་པ་འཛིན་པའི་སྡེ་སྣོད་ཀྱིས་བསྡུས་པའི་འཇམ་པའི་དབྱངས་ཀྱི་སྒྲུབ་པའི་ཐབས། བཅོམ་ལྡན་འདས་འཇམ་དཔལ་དབྱངས་ལ་ཕྱག་འཚལ་ལོ། །སྔགས་པས་དང་པོ་བྱ་བ་ནི། །སངས་རྒྱས་ལ་སོགས་  
རབ་མཆོད་ནས། །བསོད་ནམས་ཡོངས་སུ་བསྔོ་ལ་སོགས། །དེ་ནས་བྱམས་པ་ལ་སོགས་བསྒོམ། །སྙིང་གར་ཟླ་བའི་གཟུགས་དབུས་གནས། །སྔགས་པས་ཐིག་ལེ་རྣམ་པར་བསམ། །མར་མེའི་རྣམ་པའི་འོད་ཀྱིས་བརྒྱན། །འོད་ཟེར་གྱི་ནི་ཚོགས་འདི་ནི། །ས་བོན་ཁ་བ་ལྟ་བུའི་འོད། །ཐིག་  
ལེ་དེ་ལ་འོད་ཟེར་བསམ། །སོ་སོར་བ་སྤུའི་བུ་གར་བྱུང། །འགྲོ་ཀུན་རྒྱས་མཐོ་གང་སོགས་པའི། །རིམ་པ་རྣམ་པར་གསལ་བར་བྱ། །དྷཱིདྐར་རྣམ་པའི་གཟུགས་ཉིད་དུ། །ཐིག་ལེ་ནང་ལྟོས་འོད་ཟེར་བལྟ། །འདི་ཀུན་ཡོངས་སུ་གྱུར་པ་ལས། །ཨ་ར་པ་ཙ་ན་དམིགས་བྱ། །སྙིང་གར་ཟླ་བའི་དཀྱིལ་  
འཁོར་རོ། །དབུས་སུ་ཆུད་པའི་དྷཱིཡིག་བལྟ། །འོད་ཟེར་དག་གི་ཚོགས་འདི་ནི། །སྣ་ནས་ཚིག་ནི་བྱུང་བར་བལྟ། །སེམས་ཅན་འཇམ་དབྱངས་རྣམ་བྱས་ཏེ། །འབྱུང་བའི་རླུང་གིས་ཁྱབ་པ་དང། །ཕྱིས་ནི་འཇུག་པ་རླུང་གིས་ནི། །དྷཱིཡི་རྣམ་པར་ཡིད་ཀྱིས་བསྡུ། །ཨོཾ་ནི་དང་པོར་སཱ་ཧཱ་མཐར། །  
སྔགས་ནི་ས་བོན་ཡི་གེ་བཟླ། །སྟོན་ཀའི་ཟླ་བ་ལྟ་བུ་ཡི། །སྙིང་གར་ཟླ་དཀྱིལ་གསལ་བའོ། །རིག་པ་འཛིན་པའི་སྡེ་སྣོད་ཀྱིས་བསྡུས་པའི་འཇམ་པའི་དབྱངས་ཀྱི་སྒྲུབ་ཐབས་རྫོགས་སོ། །ཁམས་པ་ལོ་ཙཱ་བ་བ་རི་དགེ་སློང་གིས་བསྒྱུར་བའོ།།  
  
