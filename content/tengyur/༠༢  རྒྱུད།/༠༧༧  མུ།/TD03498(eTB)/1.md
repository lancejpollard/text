  
།རྒྱ་གར་སྐད་དུ། ཥཊ་བཧུ་ཛ་ཤུ་ཀླཱ་ཏཱ་རཱ་སཱ་དྷ་ནཾ། བོད་སྐད་དུ། སྒྲོལ་མ་དཀར་མོ་ཕྱག་  
དྲུག་མའི་སྒྲུབ་ཐབས། འཕགས་མ་སྒྲོལ་མ་ལ་ཕྱག་འཚལ་ལོ། །དེ་བཞིན་དུ་སྟོང་པ་ཉིད་བསྒོམས་ཏེ། དེ་ནས་རཾ་ཡིག་ཡོངས་སུ་གྱུར་པ་ལས་ཉི་མ་ལ་གནས་པའི་ཧཱུཾ་ཡིག་ལས་སྣ་ཚོགས་རྡོ་རྗེ་ཡོངས་སུ་གྱུར་པ་ལས་རྡོ་རྗེའི་ར་བ་ལ་སོགས་པ་བསམ་པར་བྱའོ། །དེའི་དབུས་སུ་པཾ་ཡིག་ལས་སྐྱེས་  
པའི་པདྨའི་སྟེང་དུ་ཨཾ་ཡིག་ལས་སྐྱེས་པའི་ཟླ་བ་ལ་ཧཱུཾ་ཡིག་དཀར་པོ་ལས་སྐྱེས་པའི་ས་བོན་དང་བཅས་པའི་ཨུཏྤ་ལ་བལྟ་བར་བྱའོ། །དེ་ལ་སྤྲོ་བ་ལ་སོགས་པ་སྔོན་དུ་འགྲོ་བས་དེ་ཡོངས་སུ་གྱུར་པ་ལས་བཅོམ་ལྡན་འདས་མ་སྒྲོལ་མ་དཀར་མོ་ཞལ་གསུམ་ཕྱག་དྲུག་པ་སེར་པོ་དང་སྔོན་པོ་ནི་གཡས་  
དང་ཅིག་ཤོས་ཀྱི་ཞལ་ལོ། །ཞལ་སོ་སོ་ལ་སྤྱན་གསུམ་གསུམ་མོ། །མཆོག་སྦྱིན་དང། བགྲང་ཕྲེང་དང། མདའ་བསྣམས་པ་ནི་གཡས་ཀྱི་ཕྱག་གསུམ་མོ། །ཨུཏྤལ་དང། པདྨ་དང། གཞུ་བསྣམས་པ་ནི་གཡོན་གྱི་ཕྱག་གསུམ་མོ། །སྐྱིལ་ཀྲུང་ཕྱེད་པས་ཟླ་བའི་གདན་ལ་བཞུགས་  
པ་ཟླ་བའི་འོད་ལྟ་བུ། རལ་པའི་ཐོར་ཚུགས་ལ་བཞུགས་པའི་དོན་ཡོད་གྲུབ་པའི་དབུ་རྒྱན་ཅན། དབུ་ལ་ཐོད་པ་ལྔས་རྣམ་པར་བརྒྱན་པ། ཟླ་བ་ཕྱེད་པས་དབུ་བརྒྱན་པ། རྒྱན་སྣ་ཚོགས་འཆང་བ། ལོ་བརྒྱད་གཉིས་ལོན་པ་ལྟ་བུ། དུར་ཁྲོད་བརྒྱད་ཀྱི་དབུས་ན་བཞུགས་པ། སྙིང་  
གའི་ཟླ་བ་ལ་གནས་པའི་ས་བོན་ལས་བདག་ཉིད་བསམས་ཏེ། སྔགས་བཟླས་པར་བྱའོ། །ཨོཾ་ཨ་ཙ་ལེ་ཨ་ནི་མིཏྟ་བ་རེ་ཧཱུཾ་ཧཱུཾ་ཕཊ་ཕཊ་སཱཧཱ། སྨྱུང་གནས་དང་མཆོད་པ་སྔོན་དུ་འགྲོ་བས་ཐུན་མཚམས་བཞིར་ཟླ་བ་གཅིག་ཏུ་བཟླས་པས་ཞི་བ་ལ་སོགས་པར་འགྱུར་རོ། །སྒྲོལ་མ་དཀར་མོ་ཕྱག་  
དྲུག་མའི་སྒྲུབ་ཐབས་རྫོགས་སོ།། །།  
  
