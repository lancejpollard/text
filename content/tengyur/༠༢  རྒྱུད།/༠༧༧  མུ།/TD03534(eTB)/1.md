  
།རྒྱ་གར་སྐད་དུ། ཤྲཱི་མཱ་  
རཱི་ཙྱཻ་པི་ཙུ་པཱ་སཱ་དྷ་ནཾ། བོད་སྐད་དུ། དཔལ་འོད་ཟེར་ཅན་པི་ཙུ་བའི་སྒྲུབ་ཐབས། འཕགས་མ་འོད་ཟེར་ཅན་ལ་ཕྱག་འཚལ་ལོ། །རང་གི་རྟོག་ངན་ཆ་ཡིས་བསྐྱེད། །བར་དུ་གཅོད་པ་ཀུན་ཞི་དང། །ཀུན་མཁྱེན་ཤེས་རབ་ཐོབ་བྱའི་ཕྱིར། །འོད་ཟེར་ཅན་ཉིད་བསྒོམ་པར་བྱ། །ཕྱོགས་ཀུན་དུས་  
གསུམ་ནང་བཞུགས་པའི། །རྫོགས་སངས་རྒྱས་དང་བླ་མའི་མདུན། །བདག་ཉིད་ལྟ་ལས་ཡང་དག་མཆོད། །ཆོ་ག་བཞིན་དུ་བཤགས་ལ་སོགས། །དཀོན་མཆོག་གསུམ་ལ་བདག་སྐྱབས་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང། །སངས་  
  
༄༅། །རྒྱས་བྱང་ཆུབ་ཡིད་ཀྱིས་གཟུང། །བདག་མེད་པ་ཡི་ངོ་བོ་ནི། །སྟོང་ཉིད་མཚན་མེད་རྒྱུ་དང་བྲལ། །དེ་ཕྱིར་སྨོན་པ་མེད་པ་དང། །འགྲོ་རྣམས་རང་ཉིད་རྣམ་ཐར་གསུམ། །སྐུ་གདུང་མཆོད་རྟེན་ཆོས་དབྱིངས་གནས། །སྙིང་ག་སངས་རྒྱས་ལམ་ནས་ནི། །མཁའ་ཁྱབ་  
སངས་རྒྱས་ཚོགས་འཕྲོ་བས། །གྲུ་བཞི་ལ་སོགས་ཡང་དག་ལྡན། །ཕྱི་དང་ནང་དུ་ཟུར་བཞི་ལ། །རྩེ་གསུམ་གྱིས་མཚན་ཟླ་བའི་དཀྱིལ། །གདུག་པའི་སེམས་ཅན་མཐིལ་དུ་མནན། །རི་ཡི་རྒྱལ་པོ་རབ་ཏུ་གནས། །དེ་ལ་མཾ་ཡིག་བསྒོམ་པར་བྱ། །མྱ་ངན་མེད་ཤིང་ལས་བྱུང་བའི། །སྒེག་  
ཅིང་དཔའ་དང་བདེན་པའི་ཆར། །འཛམ་བུ་ནཱ་དའི་འོད་དང་མཚུངས། །གཡས་ཞལ་ཨིནྡྲ་ནཱི་ལའི་མདོག་མི་སྡུག་འཇིགས་ཤིང་དྲག་པོ་སྟེ། །ཅིག་ཤོས་ཞལ་ནི་ཟླ་འོད་འཕྲོ། །སྙིང་རྗེ་ལས་བྱུང་ཞི་བ་སྟེ། །ཞལ་གསུམ་རྣམ་པར་ཐར་པ་གསུམ། །ཆོས་དང་ལོངས་སྤྱོད་སྤྲུལ་པར་གསུངས། །  
ཡི་གེ་སེར་པོ་གོས་བཟང་དང། །འོད་ཟེར་གྱིས་ནི་ཞལ་གནས་མ། །ཁ་མིག་ཁབ་ཀྱིས་འཚེམ་བྱེད་ཅིང། །ཁ་དང་མིག་དག་འཆིང་བར་བྱེད། །སྙིང་མགྲིན་ལྕགས་ཀྱུ་ཞགས་པ་དང། །མདའ་དང་གཞུ་ཡིས་འབིགས་པར་བྱེད། །རྡོ་རྗེས་གདུག་པའི་སྙིང་འབུགས་ཤིང། །མྱ་ངན་མེད་པས་  
འབྲབ་པར་བྱེད། །རྣམ་ཐར་བརྒྱད་བརྒྱད་རྣམས་ཀྱིས་ནི། །གདུག་པ་འཇོམས་པར་རབ་ཏུ་བསྒོམ། །ཞབས་ནི་བརྐྱང་བསྐུམ་དག་གིས་ནི། །དབང་ཕྱུག་དང་ནི་གཽ་རཱི་དག་ཐབས་དང་ཤེས་རབ་ཞབས་ཀྱིས་མནན། །འོད་ཟེར་ཅན་བསྒོམ་བརྟུལ་ཞུགས་ཅན། །ཕྱོགས་ཀུན་དང་ནི་དུས་  
གསུམ་དང། །བདག་ཉིད་སྤྲོ་བསྡུ་བྱས་ནས་ནི། །ཛཧཱུཾ་བཾ་ཧོཿ་བརྗོད་ནས་ནི། །དེ་ལ་སངས་རྒྱས་ཀུན་གཞུག་བྱ། །སངས་རྒྱས་སྐུ་བསྐྱེད་རིམ་པ་ཡིས། །བདུད་རྩིའི་བུམ་པ་རྣམས་བཟུང་ནས། །རིན་ཆེན་དབུ་རྒྱན་ཅོད་པན་ཅན། །རྟག་ཏུ་དབང་བསྐུར་བལྟ་བར་བྱ། །ཕྱག་ན་མཆོད་པ་  
ཀུན་ཐོགས་ནས། །མེ་ཏོག་ལ་སོགས་རྡོ་རྗེ་མས། །མཆོད་ཅིང་བསྟོད་པ་བྱས་ནས་ནི། །ཤིན་ཏུ་བཟའ་དང་ཆང་སོགས་ཀྱིས། །ལུས་ངག་ཡིད་ནི་རེངས་བྱེད་པ། །པི་ཙུའི་སྔགས་ནི་བཟླས་པར་བྱ། །སརྦ་དུཥྚཱ་པྲ་དུཥྚཱ་ནཾ། །རང་མིང་བཞི་པའི་མཐའ་ཅན་གྱིས། །ཐུན་མཚམས་བྮིའམ་  
  
།སྔ་བར་བརྒྱ་དང་རྩ་བརྒྱད་བཟླས། །རིག་པ་ཆེན་མོ་བསྒོམ་པ་ཡིས། །དོན་ཆེན་ལ་ནི་སྟོང་ཕྲག་གཅིག་བཟླས་ནས་མཆོད་ཅིང་བསྟོད་པར་བྱ། །དགེ་བའི་དོན་དུ་ཞུ་བར་བྱ། །བདག་ཉིད་གནས་ནས་རྫོགས་སངས་རྒྱས། །གང་ལའང་ཆགས་པ་སྤང་བར་བྱ། །  
གཤེགས་གསོལ་དང་ནི་ལྷ་གནས་ལ། །སྤྱིར་ནི་ཡི་གེ་གསུམ་དྲན་བྱ། །རབ་གནས་དུས་སུ་རྒྱུད་ལ་ནི། །ལུས་ངག་ཡིད་ནི་བསྒྲུབ་པར་བྱ། །ཐུན་མཚམས་བར་ཡང་ཆོད་པ་སོགས། །སྔོན་དུ་འགྲོ་བས་བཟླས་པར་བྱ། །དང་པོ་ཆོ་གས་སླར་ཡང་ནི། །སྔ་བར་ལྷ་མོ་གླུ་ཡིས་བསྐུལ། །རིག་པ་  
འདི་དང་དེ་བཞིན་བདག་བསྒོམ་ཞིང་ཡང་དག་བཟླས་པར་བྱ། །རྒྱུད་ཀྱི་མན་ངག་ཉིད་ལས་ནི། །སྔགས་པས་མངོན་འདོད་རྟག་ཏུ་བསྒྲུབ། །པི་ཙུ་ཅུང་ཟད་ཡང་དག་བྲིས། །བསོད་ནམས་ཡང་དག་ཉེར་བསགས་པ། །དེ་ཡིས་འཇིག་རྟེན་ཐམས་ཅད་ནི། །འཇམ་པའི་རྒྱལ་པོ་ཉིད་  
དུ་ཤོག་དཔལ་འོད་ཟེར་ཅན་པི་ཙུ་བའི་སྒྲུབ་ཐབས་རྫོགས་སོ།།  
  
  
