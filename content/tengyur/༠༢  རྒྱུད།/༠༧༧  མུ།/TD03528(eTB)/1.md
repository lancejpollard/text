  
།རྒྱ་གར་སྐད་དུ། ཨོཾ་ཌི་ཡཱ་ན་མཱ་རཱི་ཙྱཻ་སཱ་དྷ་ནཾ། བོད་སྐད་དུ། ཨོཾ་ཌི་ཡཱ་ནའི་འོད་ཟེར་ཅན་གྱི་སྒྲུབ་ཐབས། འཕགས་མ་འོད་ཟེར་ཅན་ལ་ཕྱག་འཚལ་ལོ། །ཨོ་ཌི་ཡཱ་ནའི་འོད་ཟེར་ཅན་གྱི་སྒྲུབ་ཐབས་སུ་གྱུར་པ་ནི། དང་པོར་རེ་ཞིག་རང་གི་སྙིང་གར་ཨོཾ་ཡིག་ཡོངས་སུ་གྱུར་པ་ལས་ཉི་མའི་དཀྱིལ་  
འཁོར། དེའི་སྟེང་དུ་དང་པོའི་བཅུ་གསུམ་པའི་ས་བོན་ལས་ཟླ་ཕྱེད་དང་ཐིག་ལེས་བརྒྱན་པའོ། །དེ་བཞིན་དུ་ཡང་སྡིག་པ་ཐམས་ཅད་སོ་སོར་བཤགས་པ་ལ་སོགས་པ་བྱས་ནས། དེས་དེ་བཞིན་དུ་བསྐྱེད་པའི་མཾ་ཡིག་དེ་ཡོངས་སུ་གྱུར་པ་ལས་འོད་ཟེར་ཅན་སྐུ་མདོག་དམར་མོ་ཞལ་དྲུག་པ་ཕྱག་བཅུ་  
གཉིས་པ་སྟེ། ཞལ་དང་པོ་ནི་དམར་པོ། གཉིས་པ་ནི་ནག་པོ། གསུམ་པ་ནི་ལྗང་གུ། བཞི་པ་ནི་སེར་པོ། ལྔ་པ་ནི་དཀར་པོ། དབུའི་སྟེང་དུ་གནས་པ་ནི་ཕྱག་ཞལ་ནག་པོ་སྟེ། ཞལ་དྲུག་པའོ། །མྱ་ངན་མེད་པ་དང། མཆོད་རྟེན་གྱིས་བརྒྱན་པའོ། །རྣམ་པར་སྣང་མཛད་སེར་པོས་མགོན་དུ་བྱས་པ། ལྟོ་བ་འཕྱང་  
ཞིང་ཐོད་པའི་ཕྲེང་བས་བརྒྱན་པ། སྐྲ་ཁམ་པ་གྱེན་དུ་བརྫེས་པ། སྤྲུལ་གྱི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། གཡོན་བརྐྱང་གིས་ཕག་དང་བགེགས་མནན་པ། ཕྱག་གཡས་པ་རྣམས་ཀྱིས་རལ་གྲི་དང། རྡོ་རྗེ་དང། ཆང་སྣོད་དང། མདའ་དང། རྡོ་རྗེ་རྩེ་གཅིག་པ་དང་སྟ་གྲི་བསྣམས་  
པའོ༑ །གཡོན་རྣམས་ཀྱིས་སྡིགས་མཛུབ་དང་བཅས་པའི་ཞགས་པ་དང། གཏུན་ཤིང་དང། མྱ་ངན་མེད་པའི་ཡལ་ག་དང། ཚངས་པའི་མགོ་བོ་དང། གཞུ་དང། རྩེ་གསུམ་བསྣམས་པའོ། །སྤྱན་གསུམ་པ་དམར་ལ་ཟླུམ་པ། ཞལ་མཆེ་བ་གཙིགས་པ་ཤིང་རྟའི་དབུས་སུ་བཞུགས་པའོ། །ལྷ་མོ་གཞན་རྣམས་ནི་  
  
༄༅། །ཕྱག་གཉིས་པ། སྡིགས་མཛུབ་དང་བཅས་པའི་ཞགས་པ་དང། མྱ་ངན་མེད་པའི་ཡལ་ག་བསྣམས་པ་བསྒོམ་པར་བྱའོ། །བདག་ཉིད་བཅོམ་ལྡན་འདས་མའི་ཕྱག་རྒྱ་བཅིང་བར་བྱ་སྟེ། རྡོ་རྗེའི་ཐལ་མོ་སྦྱར་ནས་ཏིང་ངེ་འཛིན་གྱིས་གུང་མེ་དག་བཀུག་ནས་མཐེ་བོང་གཉིས་སྐྱིལ་ཀྲུང་རྩེ་མོ་  
བཀུག་ནས་བཟུང་བའོ། །སྔགས་ནི་ཨོཾ་མཱ་རཱི་ཙྱཻ་མཱཾ་ཧཱུཾ་ཧཱུཾ་ཕཊ་ཕཊ་སཱ་ཧཱ། སྐུ་མདོག་དམར་མོ་ཕྱག་བཅུ་གཉིས་པ་ཨོ་ཌི་ཡཱ་ནའི་འོད་ཟེར་ཅན་གྱི་སྒྲུབ་ཐབས་རྫོགས་སོ།།  
  
  
