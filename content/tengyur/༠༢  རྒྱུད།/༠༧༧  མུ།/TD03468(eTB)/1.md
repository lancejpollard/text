  
།རྒྱ་གར་སྐད་དུ། བ་ཤྱ་དཧི་ཀཱ་ར་མཉྫུ་ཤྲཱི་སཱ་དྷ་ནཾ། བོད་སྐད་དུ། ལྷག་པར་དབང་དུ་བྱེད་པའི་འཇམ་དཔལ་  
གྱི་སྒྲུབ་ཐབས། འཕགས་པ་འཇམ་དཔལ་ལ་ཕྱག་འཚལ་ལོ། །དཔལ་ལྡན་འཇམ་དཔལ་རྡོ་རྗེའི་སྐུར་བསྒྲུབས་ཏེ། །སྐུ་མདོག་དམར་པོ་འོད་ཟེར་འབར་བའི་ཚོགས། །དབྱངས་ཡིག་བཅུ་དྲུག་ཡང་དག་འཁོར་བ་ཡི། །སྙིང་གའི་པད་དབུས་རྡོ་རྗེ་བསམ་པར་བྱ། །བནྡྷུའི་མེ་ཏོག་རྣམ་པ་དང་མཚུངས་  
སྐུར། །དམིགས་ནས་ངེས་པར་རྐང་དྲུག་བཤད་པ་ཡིས། །དབུགས་ནི་རླུང་གིས་མ་ལུས་དལ་བུ་ཡིས། །ངེས་པར་དྲངས་ནས་སྐྱེ་བའི་བསམ་པ་ཡང། །བསྒྲུབ་བྱ་མདུན་དུ་གནས་ཤིང་ཐལ་མོ་སྦྱོར། །མི་གཟུང་གཉིད་ནི་ཡུར་བར་ཡང་དག་བསམ། །སྣ་བུག་ནས་ནི་དེ་བཞིན་བུང་བ་ཡིས། །  
དེ་རྣམས་བསྒྲུབ་བྱ་ཉིད་ཀྱི་སྙིང་གར་ཞུགས། །སྙིང་གའི་པདྨ་ཀུན་ནས་བལྡག་ཅིང་རྙིངས། །དེ་ཡི་ཡིད་ཀྱི་སྦྲང་རྩི་འཐུངས་པ་ཡིས། །ངེས་ཕྱུང་དེ་ལས་སླར་ཡང་ཞུགས་གྱུར་ནས། །དེ་ལ་དེ་བཞིན་ངེས་པར་ཡིད་ཐིམ་བསམ། །རྣམ་པ་དེ་བཞིན་བརྟན་པ་དང་ལྡན་སེམས། །ཐུན་མཚམས་བཞི་  
  
༄༅། །རུ་བསྒྲུབས་པར་གྱུར་པ་ཡིས། །དབང་པོའང་དེ་རྣམས་དབང་དང་ལྡན་འགྱུར་ཏེ། །བཅུ་བཞིའི་ཉི་མ་རྣམས་ཀྱིས་ངེས་པར་འགྲུབ། །དཔལ་ལྡན་འཛམ་དབྱངས་སྒྲུབ་ཐབས་གཅིག་ཏུ་འདི། །བླ་མ་དམ་པ་ལས་རྙེད་བདག་གསལ་བྱས། །འདི་ལ་ཅི་སྟེ་འང་མེད་པར་འགྱུར་སྙམ་པའི། །  
འདིར་ནི་ཅུང་ཟད་ཐེ་ཚོམ་མི་བྱའོ། །འདི་རྣམས་བཀུག་ནས་ངེས་པར་སེམས་ཉིད་ཞི། །དགེ་བྱེད་ཅེས་བྱས་ཇི་ལྟར་ཉེར་བསྟན་མཛད། །དམ་པ་རྣམས་ཀྱིས་བྱ་བ་ཡོངས་སྤངས་ནས། །བདག་གི་བླ་མ་དག་ནི་འདི་ཡིས་སོ། །རྐང་དྲུག་བརྒྱད་པ་དག་གིས་མཆོག་བྲིས་པའི། །གང་འདིར་དགེ་བ་དྲི་མེད་ཅུང་ཟད་  
ཐོབ༑ །དེ་ཡིས་སེམས་ཅན་མ་ལུས་དེ་བཞིན་དུ། །དཔལ་ལྡན་འཇམ་མགོན་ལྷན་ཅིག་ལྡན་པར་ཤོག་སློབ་དཔོན་དགེ་བ་བྱེད་པའི་ཞབས་ཀྱིས་མཛད་དོ། །བདག་གིས་སྒྲུབ་ཐབས་མཆོག་ཏུ་གྱུར་པ་འདི་བྲིས་པའི། །དགེ་བ་མ་ལུས་གང་ཐོབ་ཤིན་ཏུ་རྣམ་དག་པ། །དེ་ཡིས་འཇིག་རྟེན་འདི་རྣམས་རྒྱལ་  
བ་ཉིད་ཐོབ་ནས། །སྲིད་པའི་འཇིགས་པ་མ་ལུས་ཤིན་ཏུ་རབ་ཞི་ཤོག་ལྷག་པར་དབང་དུ་བྱེད་པའི་འཇམ་དཔལ་གྱི་སྒྲུབ་ཐབས་རྫོགས་སོ།།  
  
  
