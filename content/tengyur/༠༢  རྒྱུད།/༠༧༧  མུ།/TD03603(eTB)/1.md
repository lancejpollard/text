  
།རྒྱ་གར་སྐད་དུ། དེ་ཝཱི་བ་སུ་དྷཱ་རཱ་སཱ་དྷཱ་ནཾ། བོད་སྐད་དུ། ལྷ་མོ་ནོར་རྒྱུན་མའི་སྒྲུབ་ཐབས། ལྷ་མོ་ནོར་རྒྱུན་མ་ལ་ཕྱག་འཚལ་ལོ། །སྔོན་མ་བཞིན་དུ་སྟོང་པ་ཉིད་ཀྱི་མཐར་ཐུག་པར་རྣམ་པར་བསྒོམས་ནས་སྐད་ཅིག་གིས་བདག་ཉིད་ཛཾ་བྷ་ལའི་སྐུར་བསམས་  
ནས༑ རང་གི་སྙིང་གར་ཟླ་བའི་དཀྱིལ་འཁོར་གྱི་དབུས་སུ་བཾ་ཡིག་གི་ས་བོན་ལས་བྱུང་བའི་བཅོམ་ལྡན་འདས་མ་ནོར་རྒྱུན་མ་བསམ་པར་བྱ་སྟེ། སྐུ་མདོག་གསེར་ལྟ་བུ་རྒྱན་ཐམས་ཅད་ཀྱིས་བརྒྱན་པ་ལོ་བརྒྱད་གཉིས་ལོན་པ་ལྟ་བུ། ཕྱག་གཡས་པ་མཆོག་སྦྱིན། གཡོན་པ་རིན་པོ་ཆེའི་  
ཕྲེང་བ་བསྣམས་པ། མི་བསྐྱོད་པས་དབུ་བརྒྱན་པའ། །བཅོམ་ལྡན་འདས་མའི་མདུན་དུ་དཔལ་གྱི་ནོར། གཡས་ཕྱོགས་སུ་ནོར་སྟེར་མ། རྒྱབ་ཀྱི་ཕྱོགས་སུ་དཔལ་གྱི་ནོར་ཞལ་མ། གཡོན་ཕྱོགས་སུ་ནོར་གྱི་བློ་གྲོས་བརྟེན་མའོ། །དེ་རྣམས་ཀྱང་དང་པོའི་ས་བོན་གྱི་ཡི་གེ་ལས་རང་གི་གཙོ་  
མོ་དང་མཚུངས་པའི་སྐུར་བསམ་པར་བྱའོ། །དེ་བཞིན་དུ་བསྒོམས་ནས་སྔགས་བཟླས་པར་བྱའོ། །ཨོཾ་བ་སུ་དྷཱ་རཱི་ཎི་སཱ་ཧཱ། ཨོཾ་ཤྲཱི་བ་སུ་སཱ་ཧཱ། ཨོཾ་བ་སུ་ཤྲཱི་ཡེ་སཱ་ཧཱ། ཨོཾ་ཤྲཱི་བ་སུ་མུ་ཁི་སཱ་ཧཱ། ཨོཾ་བ་སུ་ཤྲཱེ་ཡེ་སཱ་ཧཱ། སོ་སོའི་བདག་ཉིད་ལ་བའི་ལྕི་བའི་མཎྜལ་གྲུ་བཞི་པ་ཁྲུ་གཉིས་པའི་  
ཚད་དུ་བྱས་ནས་ཐུན་མཚམས་གསུམ་དུ་མེ་ཏོག་དྲི་བཟང་པོས་སྟོང་ཕྲག་བཞིར་མཆོད་པར་བྱའོ། །ཟླ་བ་དྲུག་ཏུ་བཟླས་པས་ཡིད་ཀྱི་ཤིང་རྟ་ཡོངས་སུ་གང་བར་འགྱུར་རོ། །ཇི་ལྟར་རྙེད་པའི་མེ་ཏོག་གི་སྦྱིན་སྲེག་འབུམ་ཕྲག་བཞི་བྱས་པས་དཔལ་ཆེན་མོར་འགྱུར་བའོ། །ནོར་རྒྱུན་མའི་སྒྲུབ་  
ཐབས་རྫོགས་སོ།།  
  
