  
།རྒྱ་གར་སྐད་དུ། ཀྲྀཥྞ་ཡ་མཱ་རི་ནཱ་མ་སཱ་དྷ་ནཾ། བོད་སྐད་དུ། གཤིན་རྗེ་  
གཤེད་ནག་པོ་ཞེས་བྱ་བའི་སྒྲུབ་པའི་ཐབས། དཔལ་ཁྲོ་བོ་འཇིགས་པ་ཅན་ལ་ཕྱག་འཚལ་ལོ། །དཔལ་ལྡན་འཇམ་པའི་རྡོ་རྗེ་མཆོག་དྲག་ཤུལ་ཆེ་ཞིང་འཇིགས་པར་བྱེད། །ཁྲོ་ཆེན་དེ་ལ་ཕྱག་འཚལ་ཏེ། །དེ་ཡི་སྒྲུབ་པའི་ཐབས་བཤད་བྱ། །དེ་ལ་སྔགས་པ་དབང་དང་དམ་ཚིག་དང་  
ལྡན་པ། སྙིང་རྗེ་ཆེ་བ། །རྟུལ་ཕོད་པ། ཤེས་རབ་དང་ལྡན་པ་དེས། གནས་དུར་ཁྲོད་ལ་སོགས་པ་ཡིད་དགའ་བའི་གནས་སུ་གནས་ཏེ། བརྟུལ་ཞུགས་མཆོག་སྤྱད་པར་བྱའོ། །བདག་ཉིད་རྫོགས་པའི་ཚུལ་གྱིས་ལྷར་བསྐྱེད་དེ། །སྙིང་གར་ཉི་མའི་སྟེང་དུ་ཧཱུཾ་བསམ་པ། །དེ་ལ་འོད་  
ཟེར་གྱིས་བསྐུལ་ནས་སྤྱན་དྲངས་ཏེ། བཞུགས་པ་ལ། ཕྱི་ནང་གི་མཆོད་པའི་བྱེ་བྲག་དབུལ། དེ་ནས་སྡིག་པ་བཤགས་པ་དང། །རྗེས་སུ་ཡི་རང་བྱ་བ་དང། །གསུམ་ལ་སྐྱབས་སུ་འགྲོ་བ་དང། །བྱང་ཆུབ་ཏུ་སེམས་བསྐྱེད་པ་དང། ཚངས་པའི་གནས་བཞི་བསྒོམས་ནས། དེ་ནས་སྟོང་པ་  
ཉིད་དུ་བསྒོམ་པར་བྱ་སྟེ། གང་གི་རྣམ་པར་ཡང་མི་བསྒོམ་མོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སཱ་བྷཱ་ཝ་ཨཱཏྨ་ཀོཧཾ། དེ་རྗེས་ཧཱུཾ་ལས་འོད་འཕྲོས་པས། །སྡང་བ་ཐམས་ཅད་བསྲེག་པར་བྱ། །བསྡུས་པས་རྡོ་རྗེ་གུར་དུ་གྱུར། །ར་བ་དྲ་བ་བསམ་པར་བྱ། །དེ་ནས་ནམ་མཁའི་དབྱིངས་བསམ་བྱ། །དེ་ཡིས་  
ནང་དུ་གཞལ་ཡས་ཁང། །རྡོ་རྗེ་རྒྱ་གྲམ་ཡང་དག་ལྡན། །རྟ་བབས་བཞི་དང་ལྡན་པར་བསྒོམ། །ཉི་གདན་མ་ཧེ་ཡི་དགས་ཏེ། །རྣམ་པ་ལྔ་པོ་བསྒོམ་པ་ནི། །ཨཱ་ལི་བསྒོམས་པས་ཟླ་བ་སྟེ། །ཀཱ་ལི་བསྒོམས་པས་རྟ་བདུན་ཉིད། །གཉིས་ཀྱི་བར་དུ་ཧཱུཾ་བསམས་ཏེ། །དེ་ནས་རྡོ་རྗེ་རྩེ་ལྔ་པ། །དེ་ལ་སྙིང་  
  
༄༅། །པོས་ཡང་དག་བརྒྱན། །དེ་ལས་འོད་བྱུང་དོན་བྱས་ནས། །སླར་འདུས་དེ་དག་འོད་དུ་ཞུ། །དེ་ལས་རྡོ་རྗེ་སེམས་དཔའ་ནི། །ཞལ་གསུམ་ཕྱག་ནི་དྲུག་པ་ལ། །གཡས་དཀར་གཡོན་པ་དམར་བ་སྟེ། །རྩ་བའི་ལུས་མདོག་ནག་པོའོ། །རྡོ་རྗེ་རལ་གྲི་གྲི་གུག་གཡས། །འཁོར་  
ལོ་པདྨ་ཐོད་པ་གཡོན། །རྡོ་རྗེ་རྒྱན་གྱིས་རྣམ་པར་བརྒྱན། །གཡོན་པ་བརྐྱང་བའི་ཞབས་ཀྱིས་གནས། །རང་རིག་ལྡན་པ་རབ་ཏུ་བསྒོམ། །རྡོ་རྗེ་པདྨ་དག་བྱ་སྟེ། །བདེ་གཤེགས་ཐིག་ལེ་ཟླ་བར་གྱུར། །དེ་ལས་ཡཀྵེ་མ་མེ་ད། །ཡ་ཙ་ནི་རཱ་ཛཱ་ས་དོ། །རུ་ཎ་ཡོ་ནི་ར་དག་སྟེ། །སོ་སོའི་ས་བོན་དག་  
ཏུ་གྱུར༑ །དེ་ལས་སོ་སོའི་སྐུ་བསྐྱེད་དེ། །སྔགས་ཆེན་གྱིས་ནི་དབྱུང་བར་བྱ། །ཨོཾ་ཧྲཱི་ཥྚྲྀ་ཝི་ཀྲྀ་ཏཱ་ན་ན་ཧཱུཾ་ཧཱུཾ་ཕཊ་ཕཊ་སཱ་ཧཱ། འཁྲུགས་པ་ཞལ་གསུམ་ཕྱག་དྲུག་སྟེ། །ཁ་དོག་ཨིནྡྲ་ནཱི་ལ་འདྲ། །ལག་ན་རྡོ་རྗེ་ཆེན་པོ་སྟེ། །ཞེ་སྡང་ཆེན་པོའི་དོན་མཛད་ནས། །སླར་འདུས་བདག་ཉིད་ལ་ཐིམ་  
བྱ༑ །ཛིན་ཛིཀ་གིས་གཏི་མུག་གཙོ། །ཞལ་གསུམ་ཕྱག་དྲུག་པ་ལ་ཞི། །དངས་པའི་ཆུ་ཟླ་དང་མཚུངས་པའོ། །ལག་ཏུ་འཁོར་ལོ་ཐོགས་པ་དབྱུང། །གཏི་མུག་ཆེན་པོའི་དོན་བྱས་ནས། །མདུན་གྱི་ཟླ་དཀྱིལ་དག་ལ་དགོད། །རཏྣ་དཧྲྀཀ་གིས་སེར་སྣའི་བདག་བཙོ་མ་གསེར་མཚུངས་  
ཕྱག་དྲུག་སྟེ། །རིན་ཆེན་ཐོགས་པ་དབྱུང་བར་བྱ། །སེར་སྣ་དག་བྱས་དོན་ཆེན་བྱས། །གཡས་ཀྱི་ཉི་དཀྱིལ་དག་ལ་བསམ། །ཨཱ་རོ་ལྀ་ཀ་གིས་འདོད་ཆགས་གཙོ། །ཞལ་གསུམ་ཕྱག་དྲུག་པདྨ་འདྲ། །ལག་ན་པདྨ་ཐོགས་པ་དབྱུང། །འདོད་ཆགས་ཆེན་པོའི་དོན་བྱས་ཏེ། །གཙོ་བོའི་  
རྒྱབ་ཏུ་བསམ་པར་བྱ། །པྲ་ཛྙཱ་དཧྲྀཀ་གིས་ཕྲག་དོག་བདག་ཞལ་གསུམ་ཕྱག་དྲུག་མརྒད་མཚུངས། །ཕྱག་ན་རལ་གྲི་ཐོགས་པ་དབྱུང། །ཕྲག་དོག་དོན་བྱས་རྡོ་རྗེར་གྱུར། །གཡོན་གྱི་ཉི་དཀྱིལ་དག་ལ་བསམ། །མུད་གར་དཧྲྀཀ་གིས་ཐོ་བ་དྲག་མདོག་གནག་ཕྱག་དྲུག་ཐོ་བ་བསྣམས། །དྲག་  
པོ་ཆེན་པོའི་དོན་བྱས་ནས། །ཤར་གྱི་སྒོ་ལ་བསམ་པར་བྱ། །དཎྜ་དཧྲྀཀ་གིས་བེ་ཅོན་ཅན། །གསེར་མདོག་ལག་ན་བེ་ཅོན་ཐོགས། །ཁྲོ་བ་ཆེན་པོས་དོན་བྱས་ནས། །ལྷོ་ཡི་ཉི་དཀྱིལ་དག་ལ་བཞུགས། །པདྨ་དཧྲྀཀ་གིས་པདྨོ་སྟེ། །མདོག་དམར་ཞལ་གསུམ་ཕྱག་དྲུག་པ། །པདྨ་ཐོགས་པས་དོན་  
  
།ནུབ་ཀྱི་སྒོར་ནི་བསམ་པར་བྱ། །ཁཌྒ་དཧྲྀཀ་གིས་རལ་གྲི་དབྱུང། །ཞལ་གསུམ་ཕྱག་དྲུག་ལྗང་གུའོ། །ཕྱག་ན་རལ་གྲི་ཐོགས་པ་སྟེ། །བྱང་གི་སྒོར་ནི་བསམ་པར་བྱ། །དྭེ་ཥ་ར་ཏི་ས་ཙརྩི་དབྱུང། །འཁོར་ལོ་ལག་འཛིན་དཀར་མོ་སྟེ། །བྱམས་པ་ཆེན་པོས་དོན་བྱས་ཏེ། །མེ་ཡི་  
ཟླ་དཀྱིལ་བསམ་པར་བྱ། །བཛྲ་ཧ་ར་ཏིས་ཕག་མོ་དབྱུང། །རྡོ་རྗེ་ལག་འཛིན་ནག་མོ་སྟེ། །སྙིང་རྗེས་དོན་བྱས་སླར་བསྡུས་ལ། །ལྷོ་ནུབ་ཟླ་དཀྱིལ་བསམ་པར་བྱ། །རཱ་ག་ར་ཏིས་དབྱངས་ཅན་དབྱུང། །དམར་མོ་ལག་ན་པདྨ་བསྣམས། །དགའ་བ་ཆེན་པོས་དོན་བྱས་ནས། །ནུབ་བྱང་  
ཟླ་དཀྱིལ་བསམ་པར་བྱ། །བཛྲ་ཏིས་མཛོད་ལྡན་དབྱུང། །ལྗང་གུ་ལག་ན་རལ་གྲི་འཛིན། །བཏང་སྙོམས་ཆེན་པོའི་དོན་བྱས་ནས། །བྱང་ཤར་ཟླ་དཀྱིལ་བསམ་པར་བྱ། །བདག་པོའི་ཕྱག་མཚན་འདྲ་བ་ལ། །རང་རྟགས་གང་ཡིན་དང་པོར་སྦྱིན། །ཞལ་མདོག་རིགས་ཀྱིས་  
ཤེས་པར་བྱ། །ཡང་དག་དོན་གྱི་འོད་དུ་ཞུ། །འོད་ཀྱི་གོང་བུར་དེ་ཉིད་གྱུར། །ཙརྩི་ཀཱ་སོགས་ལེགས་པའི་གླུས། །འོད་ཀྱི་གོང་བུ་སད་པར་བྱེད། །ཀྱེ། རྗེ་བཙུན་སྙིང་རྗེས་ཁྲོ་བཞེངས་ལ། །གནས་གསུམ་ཀུན་གྱི་གཏི་མུག་སྦྱོངས། །བདུད་བཞི་རྣམས་ལས་གཙོ་བོ་རྒྱལ། །ཀྱེ་  
འཁྲུགས་པའི་སེམས་ཀྱིས་གཙོ་བོ་བཞེངས། །སྟོད་གནས་འཇིག་རྟེན་མགྲོན་གཉེར་ཅི། །འཇིག་རྟེན་སྐུ་མཆོག་རྗེ་བཙུན་བཞེངས། །ཀྱེ། སྟོང་པར་བསམས་ནས་ཅི་སྟེ་བཞུགས། །བྱང་ཆུབ་རང་བཞིན་འཇིག་རྟེན་བཞེངས། །དངོས་རྣམས་སྒྱུ་མར་བསམས་ནས་ནི། །འོད་ལས་  
ཡི་གེ་ཧཱུཾ་དུ་བཞེངས། །དེ་ལས་གཏུམ་པོ་ཁྲོ་བོའི་གཟུགས། །འཇིགས་བྱེད་གསུས་པ་ཆེ་བ་ཡི། །གཤིན་རྗེ་ནག་པོའི་གཟུགས་སུ་གྱུར། །ཞལ་གསུམ་ཕྱག་དྲུག་གོང་དང་མཐུན། །གྱེན་དུ་སྐྲ་འབར་འཇིགས་པ་ཆེ། །དུམ་དང་དུམ་བུར་རྣམ་པར་བརྒྱན། །ཤིན་ཏུ་ཁྲོས་པའི་སྐུར་  
བསམས་ཏེ། །བ་སྤུའི་བུ་ག་རྣམས་ལས་ནི། །རང་གི་ཁྲོ་བོ་འཕྲོ་བར་བསམ། །འཇིགས་པའི་མཆེ་བ་གཙིགས་པའི་ཞལ། །ཧ་ཧ་འབྱིན་པས་ཟ་བར་བྱེད། །བསྐལ་པའི་མེ་འབར་ལྟ་བུ་སྟེ། །བདག་ཉིད་དེ་ལྟ་བསམ་པར་བྱ། །དཀྱིལ་འཁོར་གསལ་བར་བསམས་ནས་ནི། །མིག་  
  
༄༅། །ལ་སོགས་པ་བྱིན་གྱིས་བརླབ། །རྡོ་རྗེ་གསུམ་ནི་གནས་གསུམ་བསྒོམ། །སོ་སོའི་ཐུགས་ལས་འོད་བྱུང་སྟེ། །སྤྱན་དྲངས་མཆོད་པ་ཡང་དག་སྤྲོ། །སོ་སོའི་རིག་པའི་རིམ་པ་དང། །སྐུ་གསུང་ཐུགས་ཀྱི་སྔགས་བརྗོད་བྱ། །ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་  
ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་བཱ་ག་བཛྲ་སྭ་བྷཱ་ཝ་ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོཧཾ། ཡེ་ཤེས་སེམས་དཔའ་སྙིང་བསམས་ཏེ། །དེ་ཡི་སྙིང་གར་ཉི་མ་བསམས། །དེ་ལས་ངས་རྒྱལ་ཧེ་རུ་ཀ། །དབང་བསྐུར་གཤིན་གཤེད་དབུ་ལ་བསམ། །ཡང་  
དེ་ལས་འོད་ཟེར་འཕྲོས་པས་བསྐུལ། །ཐོ་བ་ལ་སོགས་བཞི་པོ་ཡིས། །དགུག་དང་གཞུག་དང་བཅིང་བ་དང། །དབང་དུ་བྱས་ཏེ་མགུ་བར་བྱའོ། །ཟླ་བ་ཉི་མ་ཆུ་དང་སྨན། །དྲི་ནི་རླུང་མེའི་འཁོར་ལོར་གནས། །དེ་ལ་དཔའ་བོ་འབྲུ་ལྔར་བསམ། །དེ་སྟེང་དུ་ཧཱུཾ་ལས་རྡོ་རྗེ་བསམ། །ཨོཾ་གྱིས་བྱིན་  
བརླབས་བདུད་རྩིར་བསྒོམ། །དེ་ཉིད་གསུམ་ནི་མངོན་པར་བཟླས། །ལྕེ་དག་པས་ནི་བཏུང་བར་བྱ། །དེ་ནས་འདོད་པའི་ལྷ་མོ་བསྡུ། །བདག་གི་བ་སྤུའི་བུ་ག་ལས། །མཆོད་པ་སྤྲོས་ཏེ་བདག་ཉིད་མཆོད། །དེ་ནས་འཁོར་རྣམས་མཆོད་པར་བྱའོ། །ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་  
ཨཱཏྨ་ཀོཧཾ། ཆོས་རྣམས་ཀུན་གྱིས་དེ་ལ་བསྟོད། །གཏི་མུག་རྡོ་རྗེའི་རང་བཞིན་ཁྱོད། །གཤིན་རྗེ་གཤེད་དེ་འཇིགས་པ་པོ། །སྟོན་པ་སངས་རྒྱས་ཀུན་གྱི་བདག་མགོན་པོ་འཇིགས་བྱེད་ཕྱག་འཚལ་བསྟོད། །སེར་སྣ་རྡོ་རྗེའི་རང་བཞིན་ཁྱོད། །གཤིན་རྗེའི་དགྲར་གྲགས་འཇིགས་པ་པོ། །  
ཐུགས་ཀྱི་རྡོ་རྗེར་རབ་སྣང་བ། །རིན་ཆེན་རྡོ་རྗེ་ཕྱག་འཚལ་བསྟོད། །འདོད་ཆགས་རྡོ་རྗེའི་རང་བཞིན་ཁྱོད། །མངའ་བདག་འདོད་ཆགས་ལས་བྱུང་བ། །དབྱངས་ཀུན་གྱི་ནི་མཆོག་གི་མཆོག་རྡོ་རྗེ་གསུང་ལ་ཕྱག་འཚལ་བསྟོད། །ཕྲག་དོག་རྡོ་རྗེའི་ངོ་བོ་ཁྱོད། །གཤིན་རྗེ་གཤེད་དེ་ལས་ཀུན་མཛད།།  
སྐུ་ཡི་རྡོ་རྗེར་རབ་སྣང་བ། །རལ་གྲིའི་ཕྱག་ལ་ཕྱག་འཚལ་བསྟོད། །སངས་རྒྱས་ཀུན་གྱི་རང་བཞིན་ཁྱོད། །སངས་རྒྱས་རྣམས་ནི་ཀུན་བསྡུས་པ། །སངས་རྒྱས་ཀྱི་ནི་མཆོག་གི་མཆོག་དཀྱིལ་འཁོར་བདག་ལ་ཕྱག་འཚལ་ལོ། །དེ་ནས་རྫོགས་པའི་རིམ་པ་བསྒོམ། །རྣལ་འབྱོར་འདི་ལ་རྟག་  
  
།བསམ་གཏན་མ་ནུས་བཟླས་པ་སྟེ། །བཟླས་པ་བཞི་ལ་རབ་འབད་བྱ། །ཟླ་བ་དྲུག་གིས་མཚན་མ་འབྱུང། །དེ་ནས་སྒྲུབ་པ་ཆེན་པོ་བརྩམ། །འཁོར་ལོ་ལ་སོགས་གཞུང་བཞིན་བྱ། །སོ་སོའི་དུས་ལ་གཏད་བྱ་སྟེ། །ཞག་བཞིར་བསྒྲུབས་ན་འདོད་པ་འགྲུབ། །ཨོཾ་ཧྲཱི་ཥྚྀ་ཝི་ཀྲྀ་ཏཱྀ་ཏཱ་  
ན་ན་ཧཱུཾ་ཧཱུཾ་ཕཊ་སཱ་ཧཱ། ཨོཾ་ཡཀྵེ་མ་མེད་ཡ་ཙ་ནི་རཱ་ཛ་ས་དོ་རུ་ཎ་ཡོ་ནི་རཱ། ཨོཾ་ཡ་མ་རཱ་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ། ཡ་ད་ཡོ་ནི། ར་ཡ་ཀྵེ། ཡ་ཀྵེ་ཡ་ཙྪ་ནི་རཱ་མ་ཡ། དྲག་པོའི་གསང་སྔགས་མན་ངག་བཞིན། །སོ་སོའི་ལས་དང་སྤེལ་བར་བྱ། །འབྱུང་པོ་ཀུན་གྱི་གཏོར་མ་བཏང།།  
དང་པོ་གཤིན་རྗེའི་དགྲལ་དབུལ། །དེ་ནས་སོ་སོའི་འཁོར་ལ་སྦྱིན། །སྔགས་ཆེན་འདི་ཡིས་དབུལ་བར་བྱ། །ཨོཾ་ཨིནྡྲ་ཡ་ཧྲཱི་ཡ་མ་ཡེ་ཥྚཱྀ་ཝ་ར་ཎཱ་ཡ་ཝི། ཀུ་བེ་རཱ་ཡ་ཀྲྀ། ཨཱི་ཤྭ་ནཱ་ཡ་ཏ། ཨགྣ་ཡེ་ཨཱ། ནཻ་རཱི་ཏ་ཡེ་ན། བཱ་ཡ་བེ་ན། ཙནྡྲ་ཡ་ཧཱུཾ་སཱུ་རྱ་ཡ་ཧཱུཾ། བྲཧྨ་ཎཱ་ཡ་ཕཊ། བ་སུ་  
དྷ་རཱ་ཡ་ཕཊ། བེ་མ་ཙི་ཏྲ་ཡེ་སཱ། སརྦ་བྷཱུ་ཏེ་བྷྱོ་ཧཱ། ཧ་ཧཱ། ཧི་ཧཱི། ཧཱུཾ་ཧཱུཾ་ཕེཾ་སཱ་ཧཱ། སྒྲུབ་པ་ཆེན་པོའི་དུས་སུ་ནི། །སྐུ་གཟུགས་མདུན་དུ་གཞག་པར་བྱ། །མཆོག་གི་ཤ་ལ་སོགས་པ་དབུལ། །མར་མེ་ཆེ་ཡང་རྟག་ཏུ་བཏང། །མཆོད་པའི་མཆོག་རྣམས་དབུལ་བར་བྱ། །མ་ཡེངས་  
པ་ཡི་སེམས་ཀྱིས་དབུལ། །འཇིགས་པའི་སེམས་ནི་མ་ཡིན་ནོ། །སྔགས་པས་དཔའ་བོ་མཆོད་པར་བྱ། །སྤྱོད་ལམ་བྱེད་ན་འདི་ལྟར་བསྒོམ། །དངོས་པོ་ཐམས་ཅད་གཤིན་རྗེར་བསམ། །ཡང་ན་རང་རང་དག་པར་བྱ། །ཡང་ན་རྡོ་རྗེ་སེམས་དཔའ་བསྒོམ། །ལས་ཀྱི་མཐར་ཐུག་འཇམ་  
དཔལ་མཆོག་རྩོད་པའི་དུས་སུ་བྱུང་བ་འདི། །བསྟན་པ་བསྲུང་བའི་དགོས་པ་དང། །ལས་ཀྱི་བྱེ་བྲག་བསྒྲུབ་པ་དང། །བློ་དམན་རྣམས་ལ་ཕན་པའི་ཕྱིར། །རྣལ་འབྱོར་བཞི་ཡི་ཚུལ་དུ་བྲིས། །བློ་དམན་དམ་ཚིག་ལ་གནས་པས། །རབ་ཏུ་འབད་དེ་བསྒྲུབ་པར་བྱ། །རྒྱུད་ཀྱི་དོན་  
མཆོག་བསྡུས་པ་ཡི། །གཤིན་རྗེ་གཤེད་ཀྱི་སྒྲུབ་ཐབས་བྱས། །འདི་ལས་ངལ་བའི་དགེ་བ་གང། །ཀུན་གྱིས་འཇམ་དཔལ་མཆོག་ཐོབ་ཤོག་གཤིན་རྗེ་གཤེད་ནག་པོའི་སྒྲུབ་པའི་ཐབས་སློབ་དཔོན་ཉིན་མོར་བྱེད་པའི་གྲགས་པས་མཛད་པ་རྫོགས་སོ།། །།ཞུ་ཆེན་གྱི་ལོ་ཙཱ་བ་  
  
༄༅། །འགོས་ལྷས་བཙས་ཀྱིས། །རྒྱ་གར་གྱི་དཔེ་ཕྱི་མོ་དང་གཏུགས་ཏེ་གཏན་ལ་ཕབ་པའོ་  
  
  
