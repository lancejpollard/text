  
།རྒྱ་གར་སྐད་དུ། མ་ཧིརྵཱ་ནན་ཡ་སཱ་དྷ་ནཾ། བོད་སྐད་དུ། མ་ཧེའི་ཞལ་གྱི་སྒྲུབ་པའི་ཐབས། བཅོམ་ལྡན་  
འདས་མ་ཧིརྵཱ་ཞལ་ཅན་ལ་ཕྱག་འཚལ་ལོ། །གུས་པས་བླ་མ་དང་ནི་དེ་རྗེས་གཤིན་རྗེ་གཤེད་པོ་འཇམ་པའི་མཆོག་སྒྱུ་མའི་བདག་ཉིད་ཡན་ལག་བདེ་བས་རྒྱས་པ་གཞན་གྱི་དོན་འཇུག་པ། །གྲི་གུག་ལ་སོགས་མཚན་མ་བསྣམས་ཤིང། ཁྲོ་བ་དང་བཅས་མཚུངས་པ་མེད། །ཞལ་དགུ་ཡིས་ནི་  
འཇིགས་པ་སེལ་བྱེད་དེ་ལ་སྤྱི་བོས་ཕྱག་འཚལ་འདུད། །གཤིན་རྗེ་འཇོམས་པའི་སྒྲུབ་ཐབས་ཀྱིས། །བློ་ལྡན་དེ་ཉིད་འདོད་པ་གང། །དབང་བསྐུར་ལ་སོགས་ཐོབ་པ་དག་དེ་ཡི་སྒྲུབ་ཐབས་རིམ་པ་འདི། །བྱིས་པ་རྣམས་ཀྱིས་རྟོགས་ཕྱིར་དང། །མཉམ་  
པས་དྲན་པའི་ཕྱིར་དང་ནི། །མཆོག་རྣམས་བྱིས་པའི་ངག་ལ་ཡང། །མགུ་བ་བསྐྱེད་ཕྱིར་བྲི་བར་བྱ། །དེ་ནས་ཡང་དག་རབ་བཤད་བྱ། །རྡོ་རྗེ་འཇིགས་བྱེད་སྒྲུབ་པའི་ཐབས། །ལྷ་ཉིད་དག་ནི་ཐམས་ཅད་ཀུན། །ཤིན་ཏུ་འཇིགས་པར་བྱེད་པའོ། །དེ་ལ་དུར་ཁྲོད་ལ་སོགས་  
པ་ཡིད་དང་མཐུན་པའི་གནས་ཤིག་ཏུ་གནས་ནས། སྒྲུབ་པའི་ཐབས་བརྩམ་པར་བྱའོ། །དེ་ནས་གནས་ནི་བརྗོད་པར་བྱ་སྟེ། དུར་ཁྲོད་དང་ཆུ་བོའི་དོགས་དང། ཤིང་གཅིག་དང། རྟགས་གཅིག་པ་དང། ལམ་གྱི་གཞི་མདོ་དང། རི་བོའི་རྩེ་དང། གནས་ཁང་སྟོང་པ་དང། མ་མོའི་  
ཁང་པ་དང། ལྷའི་གནས་སམ། གཡུལ་འགྱེད་པའི་སའམ། གྲོང་ཁྱེར་རམ། དགོན་པའམ། གྲོང་ལ་སོགས་པའི་གནས་ནས། འདིར་རྡོ་རྗེ་འཇིགས་བྱེད་ཆེན་པོར་དབང་བསྐུར་བའི་རྣལ་འབྱོར་པས། སྦྱིན་པ་དང། ཚུལ་ཁྲིམས་ལ་སོགས་པ་དང་ལྡན་པ། སེམས་ཅན་གྱི་དོན་  
  
དད་པ་དང་ཐོས་པས་རྣམ་པར་བརྒྱན་པ། ཁ་ལ་སོགས་པ་དག་པར་བྱེད་པའི་སྙིང་རྗེ་ཅན་དེ་བདེ་བར་འཇམ་པ་རོ་ལ་སོགས་པའི་སྟེང་དུ་འདུག་སྟེ། རང་གི་སྙིང་གར་པདྨ་ལས་དབྱངས་ཡིག་དང་པོ་ཡོངས་སུ་གྱུར་པ་ལས། ཟླ་བའི་དཀྱིལ་  
འཁོར་བསམ་མོ། །དེའི་སྟེང་དུ་ཡི་གེ་དྷཱིའི་རྣམ་པ་བལྟའོ། །དེ་ནས་དེའི་འོད་ཟེར་རྣམས་ཀྱིས་ཕྱོགས་བཅུ་མཐའ་ཡས་མུ་མེད་པའི་འཇིག་རྟེན་གྱི་ཁམས་དཔག་ཏུ་མེད་པའི་མཐར་ཐུག་པར་གནས་པའི་དེ་བཞིན་གཤེགས་པ་དང། བྱང་ཆུབ་སེམས་དཔའ་དང། རིག་པའི་ལྷ་མོ་དང་  
ཁྲོ་བོ་ལ་སོགས་པ་རྣམས་བསྐུལ་ཏེ། བཀུག་ནས་མདུན་དུ་ཡང་དག་པར་བཞུགས་པར་བྱས་ལ། བསོད་ནམས་ཀྱི་ཚོགས་འཕེལ་བར་བྱ་བའི་དོན་དུ། མཆོད་པ་དང་སྡིག་པ་བཤགས་པ་དང། བསོད་ནམས་ལ་རྗེས་སུ་ཡི་རང་བ་དང། བསོད་ནམས་ཡོངས་སུ་བསྔོ་བ་དང། གསུམ་  
ལ་སྐྱབས་སུ་འགྲོ་བ་དང། བྱང་ཆུབ་ཏུ་སེམས་བསྐྱེད་པ་དང། ལམ་བསྟེན་པ་དང། བྱམས་པ་ལ་སོགས་པ་བསྒོམ་པ་ཡང་བྱས་ལ། དེ་ནས་སྟོང་པ་ཉིད་དུ་བལྟ་བར་བྱའོ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཧཾ། དེ་ནས་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོཧཾ། ཞེས་བརྗོད་  
དོ༑ །ཆོས་ཐམས་ཅད་བདག་མེད་པའི་རང་བཞིན་དུ་བྱས་པའི་དབུས་སུ། ཡི་གེ་ཡཾ་ལས་རྫོགས་པའི་རླུང་གི་དཀྱིལ་འཁོར་དུ་བའི་རྣམ་པ་ཅན་བསམ་མོ། །དེའི་སྟེང་དུ་དབྱངས་ཡིག་དང་པོ་ལས་རྫོགས་པའི་ཟླ་བའི་དཀྱིལ་འཁོར་བསམ་མོ། །དེའི་སྟེང་དུ་ཡི་གེ་དྷཱི་ལས་འཇམ་དཔལ་  
འོག་ནས་བཤད་པའི་གཞོན་ནུའི་གཟུགས་ཅན་སྐད་ཅིག་གིས་བསྐྱེད་ལ། དེའི་ཐུགས་ཀར་ཨ་ལས་རྫོགས་པའི་ཉི་མའི་དཀྱིལ་འཁོར་བསམ་ཏེ། དེ་ནས་ཉི་མའི་དཀྱིལ་འཁོར་ལས་འོད་ཟེར་བྱུང་སྟེ། ཕྱོགས་བཅུའི་འཇིག་རྟེན་གྱི་ཁམས་མཐར་ཐུག་པ་ན་གནས་པའི་དེ་བཞིན་  
གཤེགས་པ་ལ་སོགས་པའི་འོད་ཟེར་གྱིས་བསྐུལ་ནས་བཀུག་སྟེ་ཉི་མའི་དཀྱིལ་འཁོར་དེ་ཉིད་ལ་ཞུགས་པར་བསམ་པར་བྱའོ། །འཇམ་དཔལ་དེ་ཉིད་དང། དེ་བཞིན་གཤེགས་པ་ལ་སོགས་པ་དེ་ཉིད་རོ་གཅིག་པར་གྱུར་ཏེ། ཉི་མའི་དཀྱིལ་འཁོར་དུ་བསམ་པར་བྱའོ། །འོད་འབར་  
  
༄༅། །བ་དཔག་ཚད་བརྒྱ་སྟོང་ཁྱབ་པའི་རྣམ་པར་བསྒོམ་པར་བྱ་སྟེ། དེའི་སྟེང་དུ་ཧཱུཾ་ནག་པོ་ཁ་དོག་རྣམ་པ་ལྔའི་འོད་ཟེར་དང་ལྡན་པ་བལྟས་ལ། དེ་ནས་དེའི་འོད་ཟེར་རྣམས་ཀྱིས་ཁམས་གསལ་བར་བྱས་ནས་ཡང་ཧཱུཾ་དེ་ཉིད་ལ་བསམ་པར་བྱའོ། །དེ་ཉིད་གྱུར་པ་ལས་ཁ་གྱེན་དུ་  
ཕྱོགས་པའི་རྡོ་རྗེ་ཆེན་པོ་མདོག་ནག་པོ་འོད་ཟེར་འཕྲོ་བ་བསམ་པར་བྱའོ། །དེ་ནས་རྡོ་རྗེ་ཕྲ་མོའི་རྣམ་པ་ཅན་སངས་རྒྱས་དང་བྱང་ཆུབ་སེམས་དཔའ་དང། ཁྲོ་བོ་དང་རིག་པའི་ལྷ་མོ་དང་བཅས་པ། ནམ་མཁའི་ཁམས་ན་ཏིལ་གྱི་གང་བུ་བཞིན་ཉི་མ་ལ་གནས་པ་བསམ་པར་བྱའོ། །དེ་ལ་  
གནས་པ་སངས་རྒྱས་ལ་སོགས་པས་སེམས་ཅན་ཡོངས་སུ་སྨིན་པར་བྱས་ཤིང་གདུལ་བྱ་སོ་སོར་བྱང་ཆུབ་ལ་བཀོད་དེ། ཡང་དེ་དག་ཉིད་དང་ལྷན་ཅིག་ཏུ། སླར་འོངས་ནས། རྡོ་རྗེའི་གཟུགས་ལ་ཞུགས་པའི་རྣམ་པ་ཅན་དུ་བསམ་པར་བྱའོ། །རྡོ་རྗེའི་གཟུགས་དེ་ཉིད་ཞལ་དགུ་པ་  
མ་ཧེའི་གཟུགས་འཇིག་པའི་དུས་ཀྱི་བསྐལ་བའི་མེ་ལྟ་བུའི་འོད་ཅན་རྡོ་རྗེ་འཇིགས་བྱེད་ཆེན་པོ། ཁམས་གསུམ་ཟ་བར་ནུས་པ། གཙིགས་པའི་ཞལ་ཅན། ཧ་ཧ་ཟེར་ཞིང་ལྕེ་འདྲིལ་བ་རྣམ་པར་བསྒྱུར་བའི་མཐར་འཇིགས་པའི་ཁྲོ་གཉེར་བྱེད་པ། འཇིགས་པའི་སྨིན་མ་དང་སྤྱན་  
ཅན༑ འབྲུག་གི་སྒྲ་སྒྲོགས་པ་མིའི་ཁྲག་དང། ཞག་དང། ཤ་དང། ཚིལ་བུ་དང་རྐང་རྣམས་གསོལ་བ། འཇིག་རྟེན་དང་འཇིག་རྟེན་ལས་འདས་པ་ལ་སོགས་པའི་ལྷ་ལ་སྡིགས་མཛུབ་བྱེད་པ། བརྒྱ་བྱིན་དང་ཚངས་པ་དང། ཟླ་བ་དང་ཉི་མ་དང། གཞོན་ནུ་ནག་པོ་ལ་སོགས་པ་ཁ་  
ཐུར་དུ་བལྟས་ལ་ཞབས་ཀྱི་འོག་ཏུ་མནན་པ། ཐོད་པ་ལས་བྱས་པའི་ཐོད་ཅན། སྦྲུལ་མཆོད་ཕྱིར་ཐོགས་པ། ཐོད་པའི་ཕྲེང་བའི་རྒྱན་གྱིས་བརྒྱན་པ། ཞབས་བཅུ་དྲུག་པ། གཅེར་བུའི་གཟུགས་ཅན་མཚན་མ་གྱེན་དུ་བསྒྲེང་པ། གཡོན་བརྐྱང་བ་གསུས་པ་འཕྱང་བ། སྐྲ་གྱེན་  
དུ་བརྫེས་པ། འཇིགས་པར་བྱེད་པ་ཆེན་པོ་ཕེཾ་ཀ་རའི་སྒྲ་འབྱིན་པ། ཕྱག་སུམ་ཅུ་རྩ་བཞི་པ། གླང་པོའི་པགས་པ་རློན་པ་བསྣམས་པ། དཔལ་རྡོ་རྗེ་འཇིགས་བྱེད་ཆེན་པོ་མ་ཧེའི་ཞལ་ཅན། དེ་ལ་ཕྱག་གཡས་ཀྱི་དང་པོ་ན་གྲི་གུག་གཉིས་པ་ན་མཚོན་རྩེ་གཅིག་པ། གསུམ་  
  
བཞི་པ་ན་ཆུ་གྲི། ལྔ་པ་ན་མདུང་ཐུང། དྲུག་པ་ན་དགྲ་སྟ། མདུན་པ་ན་མདུང། བརྒྱད་པ་ན་མདའ། དགུ་པ་ན་ལྕགས་ཀྱུ། བཅུ་པ་ན་དབྱུག་པ། བཅུ་གཅིག་པ་ན་ཁ་ཊཱཾ་ག། བཅུ་གཉིས་པ་ན་འཁོར་ལོ། བཅུ་གསུམ་པ་ན་རྡོ་རྗེ། བཅུ་བཞི་པ་ན་རྡོ་རྗེའི་ཐོ་བ། བཅོ་  
ལྔ་པ་ན་རལ་གྲི། བཅུ་དྲུག་པ་ན་ཌ་མ་རུའོ། །དེ་བཞིན་དུ་གཡོན་པའི་ཕྱག་དང་པོ་ན་ཐོད་པ། གཉིས་པ་ན་མགོ། གསུམ་པ་ན་ཕུབ། བཞི་པ་ན་རྐང་པ། ལྔ་པ་ན་ཞགས་པ། དྲུག་པ་ན་གཞུ། བདུན་པ་ན་རྒྱུ་མ། བརྒྱད་པ་ན་དྲིལ་བུ། དགུ་པ་ན་ལག་པ། བཅུ་པ་ན་དུར་ཁྲོད་ཀྱི་རས་  
བཅུ་གཅིག་པ་ན་མདུང་གིས་ཕུག་པའི་སྐྱེས་བུ། བཅུ་གཉིས་པ་ན་མེ་ཐབ། བཅུ་གསུམ་པ་ན་རོའི་སྣོད། བཅུ་བཞི་པ་ན་སྡིགས་མཛུབ། བཅོ་ལྔ་པ་ན་བ་དན་རྩེ་གསུམ་པ། བཅུ་དྲུག་པ་ན་རླུང་གི་རས་སོ། །ཕྱག་གཉིས་དག་གིས་གླང་པོ་ཆེའི་པགས་པ་བསྣམས་པའོ། །དེ་བཞིན་  
དུ་གཡས་ཀྱི་ཞབས་དང་པོ་ལ་མི། གཉིས་པ་ན་མ་ཧེ། གསུམ་པ་ན་གླང། བཞི་པ་ན་བོང་བུ། ལྔ་པ་ན་རྔ་མོ། དྲུག་པ་ན་ཁྱི། བདུན་པ་ན་ལུག་བརྒྱད་པ་ན་ཅེ་སྦྱང་ངོ། །གཡོན་གྱི་ཞབས་དང་པོ་ན་བྱ་རྒོད། གཉིས་པ་ན་འུག་པ། གསུམ་པ་ན་བྱ་རོག་བཞི་པ་ན་ནེ་ཙོ། ལྔ་པ་ན་ཁྲ་  
དྲུག་པ་ན་བྱ་རྒོད་ཆེན་པོ། བདུན་པ་ན་ཁྱིམ་བྱ། བརྒྱད་པ་ན་བཞད་དོ། །དེ་ལ་རྡོ་རྗེ་འཇིགས་བྱེད་ཆེན་པོ། ཞལ་དང་པོ་ནི་མ་ཧེའི་གདོང་ཤིན་ཏུ་གནག་པ། ཤིན་ཏུ་ཁྲོས་པའོ། །རྭའི་གཡས་གསུམ་ནི་ནག་པོ་དང་དམར་པོ་དང་སེར་པོ་སྟེ། ཤིན་ཏུ་ཁྲོས་པ། རྭའི་གཡོན་གྱི་ཞལ་གསུམ་  
ནི༑ དཀར་པོ་དང་དུ་བའི་མདོག་དང་ནག་པོ་སྟེ། ཤིན་ཏུ་ཁྲོས་ཤིང་གཙིགས་པའི་ཞལ་རྣམ་པར་བསམ་མོ། །རྭའི་ལོགས་ཀྱི་དབུས་ཀྱི་ཞལ་དམར་པོ་ཤིན་ཏུ་ཁྲོས་པ་ཁྲག་འཛག་པ་བསྒོམ་པར་བྱའོ། །དེའི་སྟེང་གི་ཞལ་ཅུང་ཟད་སེར་བ། ཅུང་ཟད་ཁྲོས་པ་གཞོན་ནུའི་རྒྱན་  
གྱིས་བརྒྱན་པ། ཟུར་ཕུད་ལྔའི་ཐོད་ཅན། ཞལ་ཐམས་ཅད་ནི་སྤྱན་གསུམ་པར་བསམས་ཏེ། བརྟན་པར་བྱས་ལ། ཤིན་ཏུ་མཉམ་པར་བཞག་པའི་སྔགས་པས། རྟག་ཏུ་དེ་ཉིད་ལ་སྦྱོར་བས་བདག་ཉིད་དཔལ་ཆེན་པོ་མ་ཧིརྵའི་ཞལ་གྱི་བདག་ཉིད་དོ་ཞེས་བསྒོམ་པར་བྱའོ། །  
  
༄༅། །བཟླས་པའི་དུས་སུ་རང་གི་སྙིང་གར་ཉི་མའི་དཀྱིལ་འཁོར་རྣམས་བསམས་ཏེ། རང་གི་སྔགས་ཀྱི་ཡི་གེ་འབར་བ་རྣམ་པར་དགོད་དོ། །དེའི་རྗེས་སུ་ཡིད་ནང་དུ་ཆུད་པས་བཟླས་པར་བྱའོ། །དེ་ལ་བཟླས་པའི་སྔགས་ནི་འདི་ཡིན་ཏེ། ཨོཾ་ཧྲཱི་ཥྚྲྀ་ཝི་ཀྲྀ་ཏཱ་ན་ན་ཧཱུཾ་ཕཊ། སྙིང་  
པོའོ༑ །ཨོཾ་ཡ་མཱནྟ་ཀ་ཧཱུཾ་ཕཊ། ཉེ་བའི་སྙིང་པོའོ། །ཨོཾ་ཡ་མ་རཱ་ཛ། ས་དོ་མེ་ཡ། ཡ་མེ་དོ་རུ། ཎ་ཡོ་ད་ཡ། ཡ་ད་ཡོ་ནི། ར་ཡ་ཀྵེ་ཡ། ཡཀྵེ་ཡཙྪ། ནི་རཱ་མ་ཡ་ཕཊ། ཕྲེང་བའི་སྔགས་སོ། །སྔགས་འདིས་རྣལ་འབྱོར་བའི་ལས་ཐམས་ཅད་ཐོགས་པ་མེད་པར་བྱེད་དོ། །དུར་ཁྲོད་  
ལ་སོགས་པར་གནས་ཏེ་རྟག་ཏུ་བསྒོམ་པར་བྱའོ། །བདུད་རྩི་རྣམ་པ་ལྔ་བཟའ་བར་བྱ་སྟེ། དེ་ཡིས་བསྒྲུབས་ན་འགྲུབ་པར་འགྱུར་གྱིས་གཞན་དུ་ནི་མ་ཡིན་ནོ། །གཞན་ཡང་སྒྲོན་མ་ཆེན་པོ་ལ་སོགས་པ་བཟའ་ཞིང་ནུབ་མོ་རྒྱུ་ཞིང་འགྲོ་བའི་རྣལ་འབྱོར་བས་རྩ་བའི་སྔགས་འབུམ་  
བཟླས་པ་བྱའོ། །བཟླས་པ་བྱས་པའི་སྔགས་པས་ལས་ཐམས་ཅད་བྱེད་ཅིང་འགྲུབ་པར་འགྱུར་རོ། །བསམ་གཏན་ལ་བརྟན་པའི་སྔགས་པས་ཤིན་ཏུ་མཉམ་པར་གཞག་པར་བྱའོ། །མ་དད་པ་དང་མི་མོས་པ་དང། དཀྱིལ་འཁོར་དུ་མ་ཞུགས་པ་ལ་མི་གཏད་ཅིང་རེས་འགའ་  
ཡང་རྒྱུད་སྦྱིན་པར་མི་བྱའོ། །སྔགས་ཀྱང་རེས་འགའ་སྦྱིན་པར་མི་བྱའོ། །དཔལ་རྡོ་རྗེ་འཇིགས་བྱེད་ཆེན་པོའི་རྣལ་འབྱོར་དང་བསམ་གཏན་ནི་བརྗོད་པར་མི་བྱའོ། །སྔགས་ཆུང་མ་དང་གཡོག་པོས་མ་ཚོར་བར་རོ། །འདི་ཕྱེད་པར་མི་བྱའོ། །བྲིས་སྐུ་མདུན་དུ་ཡང་མི་བསྟན། བྲིས་  
སྐུ་གསང་ལ་གཟུང་ངོ། །རྒྱུད་འདིའི་སྦྱོར་བ་གང་སུའི་དྲུང་དུ་ཡང་མི་བརྗོད་དོ། །གལ་ཏེ་སྨྲས་ན་དཔལ་རྡོ་རྗེ་འཇིགས་བྱེད་ཆེན་པོ་དང་རྣལ་འབྱོར་མ་རྣམས་ཀྱིས་ཟ་སྟེ་དམ་ཚིག་ཉམས་པའི་ཕྱིར་རོ། །དེའི་ཕྱིར་སྔགས་པས་སུ་ལ་ཡང་སྦྱིན་པར་མི་བྱའོ། །ཡང་ན་དམ་ཚིག་མི་ཕྱེད་  
པ་རྟོག་པ་དང་བྲལ་བ་ལ་བསྟན་པའི་བརྟུལ་ཞུགས་དཔའ་བོ་དང། བླ་མ་ལ་གུས་པ་དུལ་བ་དེ་བཞིན་གཤེགས་པའི་བསྟན་པ་ལ་གཅིག་ཏུ་གནས་པ། སྔགས་སྦེད་པ་དང་ཁྲོ་བ་མེད་པ། སྟེར་བ་ལ་དཔའ་བ། བཟླས་པ་དང། བསྒོམ་པ་ལ་དགའ་བ། དཀྱིལ་འཁོར་མཐོང་  
  
དཔལ་རྡོ་རྗེ་འཇིགས་བྱེད་ཆེན་པོ་ལ་གུས་པ། སྙིང་རྗེ་ཆེན་པོ་ལ་སོགས་པས་ཡིད་རྟོག་པ་དང་བྲལ་བ། ལེགས་པར་བརྟག་པ་ལ་ལེགས་པར་སེམས་པ། དེ་ལྟ་བུའི་སློབ་མ་ལ་དཔལ་རྡོ་རྗེ་འཇིགས་བྱེད་ཆེན་པོའི་སྒྲུབ་ཐབས་སྦྱིན་པར་གཞན་དུ་གལ་ཏེ་སྔགས་པས་སྟེར་ན། སློབ་  
མ་དང་བཅས་ནས་དམྱལ་བར་འགྲོ་བར་ཐེ་ཚོམ་མེད་དོ། །འཇིག་རྟེན་འདིར་ཡང་འཇིགས་པ་ཆེན་པོ་མྱོང་བར་འགྱུར་རོ། །འཇིག་རྟེན་ཕ་རོལ་ཏུ་ཡང་དམྱལ་བར་འགྲོ་སྟེ། དམ་ཚིག་ཉམས་པའི་ཕྱིར་རོ། །འདོད་ཆགས་ཞེ་སྡང་ལ་སོགས་ཆུ་སྲིད་འཁྲུས་ཤིང་རྨུགས་དང་གཉིད་  
སོགས་དབུ་བ་ཅན། །འཁོར་བའི་རྒྱ་མཚོ་སྐྱེ་དང་འཆི་བའི་དཔའ་ཀློང་ཟབ་མོ་འཇིགས་པ་ལས་སྒྲོལ་བ། །དཔལ་ལྡན་གཤིན་རྗེ་བདེ་བའི་རང་བཞིན་སྒྲུབ་ཐབས་བྱས་པས་སྐྱེ་འགྲོ་ཀུན། །བདག་འབད་པ་ཡི་བསོད་ནམས་རྙེད་པ་དེས་འདིར་འཇིག་རྟེན་དེ་ཡི་གོ་འཕང་གྲུབ་པར་  
ཤོག། །།དཔལ་རྡོ་རྗེ་འཇིགས་བྱེད་ཆེན་པོའི་རྒྱུད་ཀྱི་སྒྲུབ་ཐབས་སློབ་དཔོན་དཔལ་འཛིན་གྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་རྣམ་པར་སྣང་མཛད་སྲུང་བའི་ཞབས་དང། ལོ་ཙཱ་བ་ཁམས་པ་དགེ་སློང་བ་རི་དྷརྨཱ་ཀཱིརྟིས་བསྒྱུར་བའོ།།  
  
  
