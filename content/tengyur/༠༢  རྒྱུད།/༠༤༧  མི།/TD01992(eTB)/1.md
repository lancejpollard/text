  
།རྒྱ་གར་སྐད་དུ། བཛྲ་གཽ་རཱི་ཨ་ནུ་གྲ་ཧ་སཱ་དྷ་ནཾ་ནཱ་མ། བོད་སྐད་དུ། རྡོ་རྗེ་དཀར་མོའི་རྗེས་སུ་འཛིན་པའི་སྒྲུབ་ཐབས་ཞེས་བྱ་བ། དཔལ་གཤིན་རྗེ་  
  
།རྡོ་རྗེ་དཀར་མོ་སྒྲུབ་པར་འདོད་པའི་སྔགས་པས། ཡིད་དང་མཐུན་པའི་གནས་སུ་སྟན་བདེ་བ་ལ་འདུག་སྟེ། སེམས་ཅན་ཐམས་ཅད་ལ་བརྩེ་བ་ཆེན་པོས་ཕྱག་འཚལ་བ་ལ་སོགས་པ་ནས། བཏང་སྙོམས་ཀྱི་བར་དུ་བསྒོམ་པར་བྱའོ། །དེ་ནས་སྟོང་པ་ཉིད་སྔོན་དུ་  
བྱས་པའི་རྗེས་ལ། སྣ་ཚོགས་པདྨ་དང་ཟླ་བའི་སྟེང་དུ། རུའི་ཡི་གེ་སེར་པོ་དང་རལ་གྲི་ལས་སྐུ་མདོག་གསེར་དང་མཚུངས་སོ། །ཞལ་གསུམ་ཕྱག་དྲུག་མ་རྩ་བ་དང་གཡས་དང་གཡོན་གྱི་ཞལ། སེར་པོ་དང་དམར་པོ་དང་དཀར་པོའོ། །གཡས་པ་ན་རལ་གྲི་དང། རྡོ་རྗེ་དང། གྲི་གུག་  
གོ༑ །གཡོན་པ་ན་འཁོར་ལོ་དང། པདྨ་དང། ཐོད་པ་བསྣམས་པའོ། །སྤྱན་གསུམ་མ། མགོ་བོའི་ཕྲེང་བའི་ཅོད་པན་དང། མི་མགོ་ལྔ་བཅུའི་དོ་ཤལ་འཕྱང་བ། ཕྱག་རྒྱ་ལྔ་དང་ལྡན་པ། སྒེག་པ་ལ་སོགས་པའི་རོ་དང་ལྡན་པ། གཡོན་བརྐྱང་དང། ཟླ་བ་ལ་རུ་ཡིག་སེར་པོའོ། །  
རྩ་སྔགས་ནི། ཨོཾ་གཾ་བཧི་ར་བཛྲ་ཀརྟི་ཏ་གྷ་གྷ་ཧཱུཾ། རཀྟ་ཤོ་ཎི་ཏྀ་པྲ་ཡེ། གཽ་རི་ཡི་བིགྷ་ན་ཛ་འརིཿ་ཞེས་འབུམ་ཕྲག་གཅིག་རྩེ་གཅིག་པས་བཟླས་སོ། །དེ་ནས་ལས་ཉེ་བར་བསྒྲུབ་པའི་ཕྱིར་སྔོན་དུ་བསྙེན་པ་མཚན་མ་ཐོབ་ཀྱི་བར་དུ་བྱའོ། །དེས་གྲུབ་ལ་སྔགས་ཀྱིས་བསྒྲུབ་པར་བྱའོ། །དེ་ནས་བླ་  
གབ་མེད་པའི་གནས་སུ་དཀྱིལ་འཁོར་བཞེངས་པར་བྱ་སྟེ། པདྨ་འདབ་མ་བརྒྱད་པའི་ལྟེ་བ་དང་བཅས་པའི་གཞལ་མེད་ཁང་པའོ། །འདབ་མ་བརྒྱད་པ་ལ་ཀླུ་ཆེན་པོ་བརྒྱད་ཀྱི་མཇུག་མས་མནན་པའི་རྩང་ཀེ་ཏུའི་གཟུགས་ར་ཡིག་ལས་སྐྱེས་པ་བྲི་བར་བྱའོ། །དེའི་ཕྱག་གཡས་ན་ཀླུའི་  
ཞགས་པ། གཡོན་ན་ཤཀྟི་བསྣམས་པའོ། །དེའི་སྟེང་དུ་དཔལ་རྡོ་རྗེ་གཽ་རཱི་མ་སྔ་མ་ལྟ་བུས་མནན་པའོ། །དེར་མཆོད་པ་དང་གཏོར་མ་ལ་སོགས་པ་བཤམས་ཏེ། སློབ་དཔོན་བདག་ཉིད་གྲོགས་དང་བཅས་པས་བཅོམ་ལྡན་འདས་གཤིན་རྗེ་གཤེད་དམར་པོའི་དཀྱིལ་འཁོར་བསྒོམས་  
པ་ལ་བརྟེན་པས། མ་རུངས་པའི་སེམས་ཀྱིས་སྔགས་བཟླས་པར་བྱའོ། །ཨོཾ་བཧི་ཤི་མུ་ཏ་ཙེ་དུ་མ་མ་ཤ་ལཱ་ཀ་ལ་ཛ་ལ་ཏི་ཨ་ཛི་ཏེ་སཱ་ཧཱ། ཏདྱ་ཐཱ། ཙ་ཙ་ཙ། ཙི་ཙཎྜ། ཙི་ཙཎྜ། བཛྲ་ཥེ་ལ་ཥ་ལ་ཏེ་སཱ་ཧཱ། ཨོཾ་ལི་དུ་ལ་ཛམ་ཀ་སཱ་ཧཱ། སྔགས་གསུམ་པོ་དེ་སྟོང་ཕྲག་བཞི་བཟླས་པས་སོ། །  
  
༄༅། །ཨོཾ་པ་ཤ་མི་གི་ཊུ་མ་ཤ་ཛ་ཏི་ཨ་ཛི་ཏེ་སཱ་ཧཱ། བརྒྱད་ཀྱིས་ལྷག་པའི་བརྒྱ་ཕྲག་གཅིག་བཟླས་པར་བྱའོ། །ཡང་སྔགས་དེ་གཉིས་ཀྱི་རིམ་པ་ཡིན་པས་བཟླས་པར་བྱའོ། །དེ་ལྟར་གཉིས་ཀྱིས་མཚན་མ་ཐོབ་ཀྱི་བར་དུ་བྱེད་པ་སྟེ་སྔོན་དུ་བསྙེན་པ་བྱས་པར་འགྱུར་རོ། །འཁོར་  
ལོ་ལ་མངོན་དུ་ཕྱོགས་པས། རྐང་པ་ཆུའི་ནང་དུ་བཅུག་སྟེ། རྩ་བའི་སྔགས་དང་སྙིང་པོ་དང། ལས་ཀྱི་སྔས་རྣམས་གཅིག་པ་བཟླས་པར་བྱའོ། །ཡུངས་ཀར་གྱིས་བགེགས་བསྐྲད་པར་བྱའོ། །ཡུལ་བརྟ་བར་བྱ་བའི་ཕྱིར་ཞིང་སྐྱོང་རྣམས་ལ་གཏོར་མ་རྒྱ་ཆེར་བྱའོ། །གལ་ཏེ་  
ཞག་གསུམ་གྱི་བར་དུ་ཆར་མི་ཕེབས་ན་དེའི་ཚེ་ཁམ་ཕོར་དུ་ཀླུའི་གཟུགས་བརྙན་སྔགས་སྙིང་གར་བཞག་པ་གཞུག་སྟེ། དེ་ལ་མཆོད་ནས་ཁ་སྦྱར་ལ་བྱང་ནུབ་ཀྱི་ཕྱོགས་སུ་དྲག་པོའི་ཐབ་ཁུང་དུ་བཅུག་སྟེ། འོག་གི་རླུང་གི་དཀྱིལ་འཁོར་དུ་བཏང་བས་རླུང་ཆེར་གཡོས་ནས་མེ་འབར་ནས་ཆུ་བསྲོས་  
ཏེ༑ ཀླུ་ཆེན་པོ་རྣམས་ཀྱི་དུག་རླངས་པ་དང། རྒྱ་མཚོའི་རླངས་པ་བྱུང་བས་བར་སྣང་དུ་སྤྲིན་ཆར་དུ་ལྟེ་བར་བབས་པར་བསམ་མོ། །གལ་ཏེ་དེ་ལྟར་བྱས་ཀྱང་ཞག་ལྔའི་བར་དུ་ཆར་མི་ཕེབས་ན། དེའི་ཚེ་ཀེ་ཏུ་ལ་དྲག་པོར་བསྡིགས་པར་བྱའོ། །རྡོ་རྗེ་དང་དོན་གྲུབ་ཀྱིས་བསྣུན་པ་དང་བཅས་པས། ཨོཾ་  
ཧ་ན་ཧ་ན་བཛྲ་ས་མ་ཡ་ཧཱུཾ་ཞེས་དམ་ཚིག་བརྗོད་ནས། ཨོཾ་པ་ཤ་མི་ཀེ་ཏུ་རུ་མི་ཤི་ཀ་ཛ་ལ་ཏི་ཨོཾ་བཛྲ་ལ་ཏེ་སཱ་ཧཱ། ཨོཾ་བཧི་ན་དྷ་ར་ར་ཧཱུཾ་མ་ཧཱ་ཀྲོ་དྷ་པཱ་ད་ཥཱ་ལ་ཏེ་སཱ་ཧཱ། ཨོཾ་ཀེ་ཏུ་ཡཀྵ་ཛ་ལ་རེ་ཀཱི་ལི་ཀཱི་ལ་ཡ་སརྦ་སཱ་ཧཱ། །བྲི་བཟླས་པར་བྱའོ། །དེ་ནས་དམ་བཅས་པ་རྗེས་སུ་དྲན་ནས་ཆར་ངེས་པར་འབེབས་  
པར་འགྱུར་རོ། །དཔལ་རྡོ་རྗེ་དཀར་མོའི་སྒྲུབ་ཐབས། གྲུབ་ཐོབ་ཀྱི་འཁོར་ལོས་སྒྱུར་བའི་སློབ་དཔོན་དཔལ་འཛིན་གྱིས་མཛད་པ་རྫོགས་སོ།། །རྒྱ་གར་གྱི་པཎྜི་ཏ་རྒྱལ་སྲས་དཔལ་བི་བྷཱུ་ཏི་ཙནྡྲ་དང། གློ་བོ་ལོ་ཙཱ་བ་དགེ་སློང་ཤེས་རབ་རིན་ཆེན་གྱིས་ཆོས་ཀྱི་རྒྱལ་པོའི་ཁབ་སྐུ་མཁར་ཉིད་  
གཟུངས་སུ་བསྒྱུར་ཅིང་ཞུས་ཏེ་གཏན་ཕབ་པའོ།། །  
  
  
