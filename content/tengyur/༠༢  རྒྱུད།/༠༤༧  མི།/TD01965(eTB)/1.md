  
༈   ། །སྦྱིན་སྲེག་གི་ཆོ་ག་  
བཞུགས། ། །དཔལ་གཤིན་རྗེ་གཤེད་ལ་ཕྱག་འཚལ་ལོ། །སྦྱིན་སྲེག་གི་རིམ་པ་ནི། སའི་ཆོ་ག་དང་སྟ་གོན་དང། ཐིག་རྣམས་ཚུལ་བཞིན་བྱས་ལ། ཐབ་ཁུང་ཡང་ལུགས་མཐུན་པར་བྲུས་ཏེ། ས་ནག་པོས་བྱུག་གོ། །རྔ་མོ་དང་བོར་བུའི་སྦངས་དང། །ཕུབ་མ་དང། མེ་ཏོག་ནག་  
པོ་དྲི་མི་ཞིམ་པས་བྱུགས་ལ། ཤིན་ཏུ་རྩུབ་པ་དང་ཚ་བ་དང་དུར་ཁྲོད་ཀྱི་ཐལ་བས་ཀྱང་བྱུགས་ལ། །ཡམ་ཤིང་ཡང་དེ་ཉིད་ལས་བྱུང་བ། རྩེ་མོ་ཁྲག་དང་དུག་དང་ཡུངས་མར་ལ་སོགས་པ་དང། དྲག་པོའི་སྲེག་རྫས་ཇི་ལྟར་འོས་པ་བསག་བདག་ཉིད་ཀྱི་ཆས་གོས་ཀྱང་དུར་རས་དང་གཡང་གཞི་དང་གོས་  
ནག་ལ་སོགས་པ་བཤམ། དེ་ནས་རྫས་རྣམས་གཡོན་དུ་གཞག་མཆོད་ཡོན་ལ་སོགས་པ་གཡས་སུ་གཞག་དེ་ནས་བདག་ཉིད་སྟན་མེད་ཅིང་སྲ་བ་ལ་རུས་སྦལ་གྱི་འདུག་སྟངས་ཀྱིས་འདུག་ལ། །ཁ་ལྷོར་བལྟས་ཏེ། རྒྱན་ཆ་གྱོན་ཏེ། ཁྲོས་པའི་སེམས་ཀྱིས་སོ་བཅའ་ཞིང་རྣལ་འབྱོར་གཉིས་བྱས་  
ལ། །རྗེས་སུ་རྣལ་འབྱོར་ལ་རང་འདྲ་གཞུག་རྫོགས་པའི་རྣལ་འབྱོར་བྱ་བ་དེ་ལ། རྣལ་འབྱོར་ཆེན་པོ་རྫོགས་བྱས་ལ། །དེ་ནས་ཐབ་ཡིག་ཨ་ལས་བྱུང་བ་ནག་པོ་འོད་ནག་པོ་འཕྲོ་བ། མཐོང་བ་ཙམ་གྱིས་ཀྱང་གསོད་པར་ནུས་པར་བསམ། ཡོ་བྱད་ཀུན་ཀྱང་ཡ་ཡིས་བྱིན་གྱིས་བརླབས་ལ། རྫས་རེ་རེ་  
འང་འོད་ནག་པོ་འཕྲོ་བ། གང་གིས་མཐོང་བའམ། རེག་ནའང་གསོད་ཅིང་འཇིགས་པ། ལྷ་རྣམས་ལ་ཕུལ་བས་ཀྱང་ཁྲོ་བ་དང་གཏུམ་པར་འགྱུར་བར་བསམ། ཡི་གེ་བཅུ་བཞི་པས་ཐབ་དང་རྫས་ཀུན་བསངས་ལ། ཐབ་ཏུ་བརྩིག་དེ་ནས་མེ་གཉེར་ཏེ། རིགས་ངན་གྱི་ཁྱིམ་ནས་བྱུང་བ་  
འམ། རྡོ་དྲུད་པ་ལས་བྱུང་བ། ཡམ་ཤིང་ལ་མེ་སྦར་ཏེ། ཡི་གེ་བཅུ་བཞི་པས་བསངས་ལ་ཐབ་ཏུ་སྦར་དེ་ལ་ཡུངས་མར་གང་ཕུལ་ལ་རླུང་གཡབ་ཀྱིས་གཡབ་ཅིང། བཟླས་ཏེ། ཛཱ་ལ་རཾ་ཛཱ་ལ་རཾ། དེ་ནས་མཚན་མ་བརྟག་པར་བྱ། །ལྟས་བཟང་བ་དང་མེ་ལྷ་བསྐྱེད་དེ་དང་པོར་མངོན་པར་བྱང་ཆུབ་པས་རྡོ་རྗེ་  
  
༄༅། །སེམས་དཔའ་བསྐྱེད་དེ་འོད་དུ་ཞུ་བའི་གོང་བུ་ལས་ལྷ་མོ་བཞི་ཆད་དེ། དེས་བསྐུལ་བས། རཾ་ནག་པོ་དེ་ལས་བྱུང་བའི་རྡོ་རྗེ་ལས། མེ་ལྷ་འཁྲོས་[*KHROS?]པས་ཞེས་བྱ་བ་ཞལ་ལ་སོགས་པ་གཙོ་བོ་གཉིས་འདྲ་བ་ཅིག་བསམ། དེ་ནས་ཡེ་ཤེས་ཀྱི་མེ་ལྷ་ཙཱ་རྩི་ཀཱས་དགུག་སྟེ། དད་པ་དང་  
ནི་དམ་ཚིག་གིས། །ཚུར་གཤེགས་ཚུར་གཤེགས་འབྱུང་པོ་ཆེ། །ལྷ་ཡ་དྲང་སྲོང་བྲམ་ཟེའི་མཆོག་སྲེག་བླུགས་ཞལ་ཟས་བཞེས་སླད་དུ། །འབར་བའི་ནང་དུ་བཞུགས་སུ་གསོལ། །སྔགས་ནི། ཀྲོ་དྷ་ཨགྣེ་ཆེ་གེ་མོ་མཱ་ར་ཡ་ཧཱུཾ་ཕཊ། དེ་ལ་ཞབས་བསིལ་ཕུལ་ལ། ཡི་གེ་བཅུ་བཞི་པའི་  
གཞུག་ལ། ཨརྒྷཾ་པྲ་ཏཱི་ཙྪ་ཆེ་གེ་མོ་མཱ་ར་ཡ་ཧཱུཾ་ཕཊ་ཅེས་སོ། །ཞབས་བསིལ་ཡང་སྔགས་ཀྱི་མཇུག་ལ། ནི་རི་ཁཾ་ཆེ་གེ་མོ་མཱ་ར་ཡ་ཧཱུཾ་ཕཊ། འཐོར་འཐུང་ཡང་སྔགས་ཀྱི་མཇུག་ལ། པྲ་ཝ་ར་སཏྐཱ་ར་པྲ་ཏཱི་ཙྪ་ཆེ་གེ་མོ་མཱ་ར་ཡ་ཧཱུཾ་ཕཊ་ཅེས་བརྗོད་དོ། །དེ་ནས་སྒོ་བ་གཞིས་དགུག་གཞུག་བྱ། དེ་ནས་  
མིག་ལ་སོགས་པ་བྱིན་གྱིས་བརླབ་པ་དང། ལུས་ངག་སེམས་ཀྱང་བྱིན་གྱིས་བརླབ། །དེ་ནས་དབང་བྱིན། དེ་ནས་ཞབས་བསིལ་ལ་སོགས་པ་དང། །རྣམ་པ་ལྔ་དང། རང་གི་སྔགས་ཀྱི་མཇུག་ལ་བསྐུལ་ཚིག་དང་བཅས་པས་སོ། །དེ་ནས་མར་དང། ཡམ་ཤིང་དེ་ནས་ཏིལ། དེ་ནས་འབྲས་  
དེ་ནས་དུག་དང། །རྫས་ཀུན་ཡི་གེ་བཅུ་བཞི་པའི་མཇུག་ལ་བསྐུལ་ཚིག་དང་བཅས་པས་སོ། །དེ་ནས་མཆོད་དང་བསྟོད། །བདུད་རྩི་མྱང་བ་བྱ། དེ་ནས་ཁ་ལག་བཤལ། དེ་ནས་མེ་ལྷ་མེ་འབར་བའི་རྣམ་པར་འགྱུར་བར་བསམས་ལ། ཡང་ཐབ་དང་རྫས་བསངས་ལ། འབར་བའི་ནང་དུ་དཀྱིལ་འཁོར་རྫོགས་པའི་  
རྣལ་འབྱོར་གྱི་ཚུལ་དུ་སྟོན་ཏོ། དེའི་མིག་ལ་སོགས་པ་བྱིན་གྱིས་བརླབ་པ་དང། ལུས་ལ་སོགས་པ་བྱིན་གྱིས་བརླབས་ཏེ། དབང་བསྐུལ་ལ་ཡེ་ཤེས་འཁོར་ལོ་དགུག་གཞུག་བྱས་ལ་དང་པོ་ཞེ་སྡང་རྡོ་རྗེ་ལ་ཐུན་མོང་གི་མཆོད་པ་བྱས་ལ། དེ་ནས་སྲེག་རྫས་ཀུན་ཡི་གེ་བཅུ་བཞི་པའི་སྔགས་བསྐུལ་ཚིག་  
དང་བཅས་པས་འབུལ་ཏེ། དེ་ནས་མཆོད་བསྟོད། བདུད་རྩི་མྱང་བ་བྱ། དེ་ནས་ཡང་ཐབ་བསངས་ལ། ཡང་གཏི་མུག་རྡོ་རྗེ་དང། དེ་དེ་བཞིན་དུ་རིམ་པས་དབུལ། ཐ་མར་ལིངྒ་ལ་བཀུག་འདྲེན་བྱས་ལ། དེ་ནས་གཏུབ་ཅིང་སྲེག་དེ་ནས་ཡེ་ཤེས་པ་གཤེགས་སུ་གསོལ། དམ་ཚིག་བདག་ལ་བསྡུ། ཡང་  
  
སྲེག་རྫས་ལྷག་མ་ཀུན་དབུལ་ཏེ། དེ་ནས་ཁ་ལག་བཤལ། ཡེ་ཤེས་ཀྱི་མེ་ལྷ་གཤེགས། བསྐྱེད་པ་བདག་ལ་བསྡུ། དེ་ནས་བསྔོ་བ་དང་སྨོན་ལམ་བྱ། སྦྱིན་སྲེག་གི་ཆོ་ག་སློབ་དཔོན་ཆེན་པོ་ལ་ལི་ཏ་བཛྲས་མཛད་པ་རྫོགས་སོ།།  
  
  
