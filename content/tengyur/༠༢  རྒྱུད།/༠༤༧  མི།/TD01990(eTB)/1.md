  
།རྒྱ་གར་སྐད་དུ། ཤྲཱི་བཛྲ་བཱ་རཱ་ཧཱི་སཱ་དྷ་ནཾ། བོད་སྐད་དུ། དཔལ་རྡོ་རྗེ་ཕག་མོའི་སྒྲུབ་ཐབས། དཔལ་གཤིན་  
རྗེ་གཤེད་དམར་པོ་ལ་ཕྱག་འཚལ་ལོ། །གང་ཞིག་སྒྲུབ་པ་པོས་གདུག་པ་ཅན་རྣམས་སངས་རྒྱས་ཀྱི་བསྟན་པ་ལ་གཞུག་པའི་ཕྱིར། སྐལ་བ་དང་ལྡན་པའི་སྒྲུབ་པ་པོས་དབེན་པའི་གནས་སུ་སོང་སྟེ། སྟན་བདེ་བ་ལ་འདུག་ནས། མཆོད་པ་དང་གཏོར་མ་སྔོན་དུ་སོང་བས། རྡོ་རྗེ་ཕག་མོ་  
བསྒོམ་པར་བྱའོ། །ཞལ་གཅིག་ཕྱག་གཉིས་མ་སྐུ་མདོག་དམར་མོ། ཕྱག་གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ། དེའི་སྟེང་དུ་གཡས་གྲི་གུག་འཇོག་པ། པདྨ་དང་ཟླ་བའི་སྟེང་དུ་གཡོན་བརྐྱང་བས་བཞུགས་པ། གཡས་བསྐུམ་པས་དེའི་བྱིན་པའི་སྟེང་དུ་རེག་པའི་  
བརྐྱང་བསྐུམ་གྱིས་བཞུགས་པ། སྤྱན་གསུམ་པ། དབུ་སྐྲ་གྲོལ་བ་ཅུང་ཟད་ཁྲོ་བའི་རྣམ་པ་ཅན། རུས་པའི་རྒྱན་གྱིས་བརྒྱན་པ། གར་གྱི་རོ་དང་ལྡན་པ་བསྒོམ་མོ། །དེའི་སྙིང་གའི་ཆུ་སྐྱེས་ལས་ཟླ་བའི་སྟེང་དུ་ཧྲཱི་དམར་པོ་བལྟའོ། །ཆུ་སྐྱེས་འདབ་མ་བརྒྱད་པ་ཁ་ཕྱེ་བ་ལ། ཨཱ་ལི་བཅུ་དྲུག་  
འདབ་མ་རེ་རེ་ལ་གཉིས་གཉིས་མདུན་ནས་བརྩམས་ཏེ། གཡས་སྐོར་དུ་མགོ་གྱེན་དུ་བསྟན་པ་མདོག་དམར་པོ་བསམས་ལ། ཇི་སྲིད་མི་སྐྱོའི་བར་དུ་བསྒོམ་པར་བྱའོ། །དེ་ནས་སྔགས་བཟླས་པར་བྱ་སྟེ། ཨོཾ་ཨ་ཨཱ༑ ཨི་ཨཱི༑ ཨུ་ཨཱུ༑ རྀ་རཱྀ༑ ལྀ་ལཱྀ༑ ཨེ་ཨཻ༑ ཨོ་ཨཽ༑ ཨཾ་ཨཿ་ཧྲཱི་སཱ་ཧཱ། ཞེས་  
འབུམ་ཕྲག་ཉི་ཤུ་རྩ་གཅིག་པའི་སེམས་ཀྱིས་བཟླས་སོ། །དེའི་མན་ངག་ནི། རང་གི་སྙིང་གའི་ཧཱུཾ་ཧྲཱི་ལས་འོད་ཟེར་འཕྲོས་ཏེ་སོང་བས་བསྒྲུབ་བྱའི་སྙིང་ལ་ཕོག་བདག་ལ་མ་དད་པའི་དྲི་མ་ཕྱིར་བསལ་ཏེ། གུས་པའི་སེམས་གསལ་བར་སྐྱེས་པར་བསམ། དེ་ནས་བསྒྲུབ་བྱ་དེའི་སྙིང་  
  
བདག་གི་སྙིང་གནས་སྣ་བུག་གཡས་ནས་ཧྲཱི་ཐོན་ཏེ། སྣ་བུག་གཡོན་ནས་ཞུགས་ཏེ། སྙིང་གའི་དབྱངས་ཡིག་དང་རང་གི་སྙིང་གའི་ཡིག་འབྲུ་ལ་བསིལ་ལ་བདེ་བ་བསམ་ཁོའི་སྙིང་གའི་ཡིག་འབྲུ་རྣམས་དང། མིང་ཡིག་དང་པོ་སྐོམ་དུངས་དུངས་  
པར་བསམ་མོ། །ཧྲཱི་ལ་ཐིམ་པས་སྐོམ་པའི་གདུང་བསེལ་བ་དང། བདེ་བ་སྐྱེས་པ་དེ་གཞིབས་ནས། ཡང་སྙིང་གར་བསྡུས་པ་ལ་འོག་གི་ཚིགས་བཅད་ཀྱི་དོན་དྲན་པར་བྱའོ། །དེ་ལྟར་ཞག་བདུན་གྱི་མཐར་མཚན་ཐོག་ཐག་བྱའོ། །དེས་འགྲུབ་པར་འགྱུར་རོ། །ཡང་རང་ཁ་ནུབ་ཏུ་བསྟན་  
པའི་མདུན་དུ་མེ་ལོང་ལ་དྲིས་བྱུགས་ཏེ། སིནྡྷུ་ར་བཀྲམ་ལ། དེ་ལ་པདྨ་འདབ་མ་བཞི་པ་ལྟེ་བ་དང་བཅས་པ་བྲིས་ཏེ། ལྟེ་བར་ཧྲཱི་ཤར་དང་ལྷོ་དང་ནུབ་དང་བྱང་དུ་ཡཾ་རཾ་བཾ་ལཾ་རིམ་པ་བཞིན་བཀོད་པ་དང། ཇི་ལྟར་འབྱོར་པའི་མཆོད་པ་དང། ནམ་མཁའ་ལ་ཡི་གེ་ལྔ་བྲིས་པ་ལྟ་བུ་སྟེ། ནག་པོ་དང་  
དམར་པོ་དང། དཀར་པོ་དང། སེར་པོའི་རྣམ་པར་བསམས་ལ། མེ་ལོང་གི་ཡི་གེ་རྣམས་ལ་བསྟིམ། ཡི་གེའི་རྣམ་པ་ཅན་གྱི་མཁའ་འགྲོ་མ་རྣམ་པ་ལྔ་ལ་སྔགས་དེ་ཉིད་བརྗོད་ཅིང། མེ་ཏོག་དམར་པོ་དང། ཆང་གི་མཆོད་པ་བྱའོ། །དེ་ནས་ཕྲེང་བ་དམར་པོ་བཟུང་སྟེ། ཡཾ་རཾ་བཾ་ལཾ་ཧྲཱི་ཞེས་བཟླས་  
སོ༑ །ལྟེ་བའི་ཡི་གེ་ལས་འོད་ཀྱི་ཕྲེང་བ་སྤྲོས་ཏེ། མདུན་གྱི་སྔགས་ལ་ཐིམ་པ་ལ་སོགས་པ་སྤྲོ་བ་དང་བསྡུ་བའི་རྣམ་པ་བྱའོ། །དེ་ལྟར་ས་ཡ་ཕྲག་གཉིས་བཟླས་སོ། །དེ་ནས་ཉའི་ནུབ་མོ་མཚན་ཐོག་ཐག་བྱའོ། །དེ་ནི་བསྙེན་པ་བྱ་བའོ། །དེ་ནས་རང་བྱུང་གི་མེ་ཏོག་སིནྡྷུ་ར་དང་བཅས་པའི་མཎྜལ་སྔར་  
བཞིན་བཀྲམ་སྟེ། ཤར་ལ་སོགས་པའི་ཡིག་འབྲུ་ཡཾ་ལ་སོགས་པ་བཀོད་ལ། སྔ་མ་ལྟར་ཡི་གེ་ལ་བསྟིམ། མཆོད་པ་རྒྱ་ཆེན་པོ་བྱ་ཞིང། སྔགས་བཟླས་པས། ཆུ་སྐྱེས་ཀྱི་ཧྲཱི་ལས་འོད་འཕྲོས་ཏེ་བསྒྲུབ་བྱ་མདུན་དུ་བཀུག་སྟེ། འགྱེལ་བ་དང། ཡང་ཧྲཱིའི་འོད་ཟེར་དམར་པོའི་སྙིང་  
གར་ཐིམ་པས། དམར་ཁྲིག་སྟེ་ཁེངས་ནས་མྱོས་ཏེ། བདག་ལ་ཆགས་པས་བརྒྱལ་བར་བསམས་ལ། ཧྲཱི་ལ་ཐིམ་པ་དང། ཡི་གེ་སྔགས་རྣམས་རྣམ་པར་ཡངས། །སྒྲ་དང་ཐིག་ལེ་སེམས་ཀྱང་མེད། །འདི་ནི་བདེ་བ་ཆེན་པོའི་མཆོག་བདག་དང་གཞན་དུ་ཡོད་མ་ཡིན། །ཞེས་  
  
༄༅། །བརྗོད་དོ། །དེ་ལྟར་ཞག་བདུན་གྱིས་འགྲུབ་པར་འགྱུར་རོ། །རྡོ་རྗེ་ཕག་མོའི་སྒྲུབ་ཐབས་གྲུབ་ཐོབ་ཀྱི་འཁོར་ལོས་སྒྱུར་བའི་སློབ་དཔོན་དཔལ་འཛིན་གྱིས་མཛད་པ་རྫོགས་སོ།། །།རྒྱ་གར་གྱི་པཎྜི་ཏ་ཆེན་པོ་རྒྱལ་བའི་སྲས་བི་བྷཱུ་ཏི་ཙནྡྲའི་ཞལ་སྔ་ནས། དཔལ་ཆོས་  
ཀྱི་དབྱིངས་ཀྱི་གཙུག་ལག་ཁང་རང་བྱུང་དུ་མཛད་པ་ལས་གློ་བོ་ལོ་ཙཱ་བ་དགེ་སློང་ཤེས་རབ་རིན་ཆེན་གྱིས་ཞུས་ཏེ་གཏན་ལ་ཕབ་པའོ།།  
  
  
