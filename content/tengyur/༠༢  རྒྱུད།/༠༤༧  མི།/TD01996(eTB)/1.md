  
།རྒྱ་གར་སྐད་དུ། ཙྪུ་ཙྪུནྡ་ར་ཀལྤ། བོད་སྐད་དུ་  
ཙྪུ་ཙྪུནྡ་རའི་རྟོག་པ། བཅོམ་ལྡན་འདས་གཤིན་རྗེ་གཤེད་ལ་ཕྱག་འཚལ་ལོ། །དེ་ནས་ཙྪུ་ཙྪུནྡ་རའི་ཆོ་ག་ཞི་བ་མོ་བཤད་པར་བྱ་སྟེ། ཨོཾ་རུ་དྲོ་ཡ་མ་ཧེ་ཤྭ་ར་ཡོ་ག་པྲ་ཤཱ་ལ་ཡ། ཡོ་ག་སིདྡྷི་མ། ད་དཱ་ཧི་མེ་སཱ་ཧཱ། ཧཱུཾ་ཧཱུཾ་ཧཿ་ད་ཧ་ད་ཧ། པ་ཙ་པ་ཙ། ཨུ་རྡེ་ཡ་ཧཱུཾ་ཕཊ། རིག་སྔགས་འདིའི་  
བྱ་བའི་ཆོ་ག་ནི། ཉིན་མཚན་དུ་ནི་མི་ཉལ་བར་དྲི་དང་མེ་ཏོག་དང་བདུག་སྤོས་ཕུལ་ནས་གཏོར་མ་བཏང་སྟེ། །སྟོང་ཕྲག་བརྒྱད་བཟླས་ན་འགྲུབ་པར་འགྱུར་རོ། །དེ་ནས་ལས་རྣམས་སུ་གྱུར་པ་ནི་ཙྪུ་ཙྪུནྡ་ར་ཤི་བ་བླངས་ལ། པགས་པ་དང་རུས་པ་དང་ཤ་དང་སྤུ་རྣམས་ཕྱེ་མར་བཏགས་ཏེ། སྟོང་  
  
༄༅། །ཕྲག་གཉིས་བཟླས་ནས་ཕྱེ་མ་དེས་དཔྲལ་བ་ལ་བསྐུས་ན་བདག་ཉིད་དགྲ་ཡིས་མི་མཐོང་ངོ། །ཨོཾ་མ་མ་ཧུ་ཡ་ཏི། ཕྱེ་མ་དེས་ལག་པ་ལ་བསྐུས་ནས་གང་ལ་རེག་པ་དེ་དབང་དུ་འགྱུར་རོ། །ཕྱེ་མ་དེ་ཉིད་རྐང་པ་ལ་བསྐུས་ན་དཔག་ཚད་བརྒྱ་སྟོང་དུ་ཕྱིན་ནས་ལྡོག་གོ། །ཕྱེ་མ་དེ་  
ཉིད་ཀྱིས་དགྲའི་སྒོ་ལོགས་ལ་བསྐུས་ནས་ཁྱིམ་གྱི་སྒོར་སྟོང་ཕྲག་བརྒྱད་བཟླས་ན་སྐྲོད་པར་བྱེད་དོ། །ཕྱེ་མ་དེ་དང་དུར་ཁྲོད་ཀྱིས་དགྲ་བོའི་སྒོ་རྩར་བཅད་ཅིང་སྦས་ན་དགྲ་བོའི་རིགས་རྣམས་འཇོམས་པར་འགྱུར་རོ། །ཡང་ན་དགྲ་བོའི་རིགས་སྐྲོད་པར་འདོད་ན། ཙྪུ་ཙྪུནྡ་རའི་པགས་པ་བླངས་ལ་སྟོང་  
ཕྲག་བརྒྱད་ཡོངས་སུ་བཟླས་ནས་གཅིན་ཤུལ་གྱི་སས་བཀད་ནས་སྐུད་པ་སྔོན་པོས་བཅིངས་ཏེ་ནམ་མཁར་བཏགས་ན་གཅིན་འགགས་པར་འགྱུར་རོ། །བཀྲོལ་ན་ཐར་རོ། །ཙྪུ་ཙྪུནྡ་རའི་པགས་པ་ཕྱེ་མར་བཏགས་ནས་ལྷ་ཆེན་པོའི་མདུན་དུ་སྟོང་ཕྲག་བརྒྱད་བཟླས་ལ། ཡང་དྲི་དང་མེ་ཏོག་  
དང་བདུག་སྤོས་དང། གཏོར་མ་བཏང་སྟེ། སླར་ཡང་སྟོང་ཕྲག་བརྒྱད་བཟླས་ན་དེ་ནས་འགྲུབ་པར་འགྱུར་རོ། །ཕྱེ་མ་དེ་སྣའི་རྩེ་མོར་བསྐུས་ན་སྐྱེ་འགྲོ་ཐམས་ཅད་སྡུད་པར་འགྱུར་རོ། །མགོ་བོར་བཞག་ན་དགྲ་ཐམས་ཅད་དང་འགྱེད་པའི་ལེན་ཐེབས་པར་འགྱུར་རོ། །ཕྱེ་མ་དེ་ཉིད་རང་  
གི་སྙིང་གར་བསྐུས་ནས་གལ་ཏེ་དགྲ་ལ་བསྟན་ན་སྙིང་ངན་པར་འགྱུར་རོ། །སཱ་ལུའི་ཕྱེ་མ་ལས་གཟུགས་བྱས་ནས་ཕྱེ་མ་དེས་བསྐུས་ན་དགྲ་བོ་དེ་རེངས་པར་འགྱུར་རོ། །སཱ་ལུའི་ཕྱེ་མ་ལས་གཟུགས་བྱས་ཏེ་ཕྱེ་མ་དེས་བསྐུས་ན་མ་ཛེས་ཐེབས་པར་འགྱུར་རོ། །དུར་ཁྲོད་ཀྱི་ཐལ་བ་དང་  
བཅས་པས་དགྲའི་ཚོགས་ལ་གཏོར་ན་གང་གིས་མནན་པ་དང་མཐོང་བ་དེ་དག་ནད་ཀྱིས་ཐེབས་པར་འགྱུར་རོ། །ཕྱེ་མ་དེ་ལན་སྟོང་བཟླས་ན་གང་གང་གི་མགོ་བོར་བླུགས་པ་དེ་དབང་དུ་འགྱུར་རོ། །ཕྱེ་མ་དེ་ཐོད་པ་དང་ལྷན་ཅིག་ཏུ་སྒོ་གླེགས་སུ་བཞག་ན་དགྲ་བོ་དབྱེ་བར་འགྱུར་རོ། །  
ཕྱེ་མ་དེས་བུད་མེད་ཀྱི་ལག་པ་ལ་བསྐུས་ན་བུད་མེད་དེ་འཆི་བར་འགྱུར་རོ། །ཕྱེ་མ་དེ་གང་གི་སྒོར་སྦས་ན་སྐྲོད་པར་འགྱུར་རོ། །ཕྱེ་མ་དེ་དང་ཤ་ཆེན་པོ་བསྲེས་ནས་གང་གི་བཏུང་བར་བྱིན་ན། ཉི་མ་བདུན་ན་འཆིའོ། །ཕྱེ་མ་དེ་དག་བཤད་པ་དང་བསྲེས་ནས་དགྲ་ལ་བྱིན་ན། དགྲ་བོ་བཀྲེས་པ་  
  
གཞང་འབྲུམ་དང་ཚད་པས་ཐེབས་ནས་ཕྱི་ནས་ནི་རང་ཉིད་དགའ་བར་འགྱུར་རོ། །ཙྪུ་ཙྪུནྡ་རའི་རུས་པ་བླངས་ནས་གང་གི་ཁྱིམ་དུ་སྦས་ན་འཆིའོ། །ཙྪུ་ཙྪུནྡ་རའི་ཤ་དང་ཉའི་ཞག་དང་བཅས་པས་ལྷ་ལ་མཆོད་པ་བྱས་ནས། དུར་ཁྲོད་དུ་ཐོད་པའི་སྟེང་དུ་འདུག་ལ་ཐོད་པ་བཟུང་ལ་བཟླས་པ་བྱ་སྟེ་  
ཡང་དུར་ཁྲོད་ཀྱི་ཐལ་བ་ལ་ལན་སྟོང་དུ་བླུགས་ཤིང་སྦྱིན་སྲེག་བྱས་ན་འགྲུབ་པར་འགྱུར་ཏེ། ཕྱེ་མ་དེ་ཚ་བ་གསུམ་དང་བསྲེས་པས་ལས་སུ་འགྱུར་བ་ནི། གང་གི་ཁྱིམ་དུ་བཞག་ན་དེ་ལ་མེའི་ཚ་བ་འབྱུང་བར་འགྱུར་རོ། །ཕྱེ་མ་དེ་སྐེ་ཚེ་དང་བསྲེས་པས་ཀྱང་ལས་དེ་ཉིད་དུ་འགྲུབ་པར་འགྱུར་རོ། །  
ཕྱེ་མ་དེ་དུར་ཁྲོད་ཀྱི་ས་ལས་གཟུགས་བྱས་ཏེ་སྒོ་རྩར་སྦས་ན་འཕྲལ་ནས་འཕྲལ་དུ་ན་ཚ་དང་གསོད་པར་འགྱུར་རོ། །ཕྱེ་མ་དེ་དང་ལན་ཚྭར་བསྲེས་ནས་གང་ལ་བརྡེགས་པ་དེ་དབང་དུ་འགྱུར་རོ། །ཕྱེ་མ་དེ་ཡུངས་ཀར་དང་བསྲེས་ནས་རྒྱལ་པོའི་སྒོ་ལ་གཏོར་ན། རྒྱལ་པོ་དེ་དབང་དུ་འགྱུར་རོ། །  
གང་གིས་མནན་པ་དེ་དག་ཐམས་ཅད་ཀྱང་དབང་དུ་འགྱུར་རོ། །ཁམ་ཕོར་སོ་མ་བཏང་བ་ལ་ཕ་ཝང་བྲུན་གྱིས་བྱུགས་ལ། དགྲའི་དྲི་ཆེན་དྲི་ཆུ་དྲོད་མ་ཡལ་བ་ལ་བཀབ་ན། དྲི་ཆེན་དྲི་ཆུ་འགག་གོ། །ཕྱུང་ན་སླར་འཚོའོ། །ཙྪུ་ཙྪུནྡ་རའི་རྟོག་པ་རྫོགས་སོ།། །།བྷ་རོ་ཕྱག་རྡུམ་  
གྱི་ཕྱག་དཔེ་ལས། རྭ་རྡོ་རྗེ་གྲགས་ཀྱིས་ཕྱིས་བསྒྱུར་བའོ།།  
  
  
