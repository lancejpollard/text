  
།རྒྱ་གར་སྐད་དུ། པཉྩ་ཏ་ཏ་སྟོ་ཏྲ། བོད་སྐད་དུ། དེ་ཉིད་ལྔ་པའི་བསྟོད་པ། དཔལ་རྡོ་རྗེ་འཇིགས་བྱེད་ལ་ཕྱག་འཚལ་ལོ། །ཧཱུཾ་ཆོས་དབྱིངས་མ་བཅོས་མཁྱེན་པའི་ཐུགས། །འཇམ་དཔལ་  
རྒྱུ་ཡི་བྱང་སེམས་སྐུ། །ཨུཏྤལ་རལ་གྲི་རབ་བསྣམས་ཤིང། །ཟུར་ཕུ་ང་ལྔ་ལྡན་གུར་གུམ་མདོག་ཟླ་གདན་ལ་བཞུགས་ཡེ་ཤེས་ཀྱི། །སྐུ་མཆོག་ཁྱོད་ལ་ཕྱག་འཚལ་ལོ། །ཉི་མའི་དཀྱིལ་འཁོར་བདུད་འཇོམས་ལ། །སངས་རྒྱས་སྲས་བཅས་འདྲེན་པ་ཡི། །  
འཇམ་དབྱངས་ཐུགས་ཁྲོས་ཧཱུཾ་ནག་པོ། །དངོས་གྲུབ་ཁྱོད་ལ་ཕྱག་འཚལ་ལོ། །རྡོ་རྗེ་ཁྲོས་པས་སྲིད་གསུམ་སྦྱོར། །སྤྲོ་ཞིང་བསྡུས་པས་མ་ཧེའི་ཞལ། །ལྗགས་འདྲིལ་ཕེཾ་གྱི་འབྲུག་སྒྲ་སྒྲོགས། །ཧཱུཾ་ཥྚྲྀའི་གསུང་འཇིགས་ལ་ཕྱག་འཚལ། །དབུ་དགུ་སུམ་ཅུ་རྩ་  
  
༄༅། །བཞི་ཕྱག་བཅུ་དྲུག་ཞབས་ཅན་དཔའ་བོ་ཆེ། །མིག་སྨན་བདར་འདྲའི་སྐུ་མཆོག་ནི། །འཇིགས་དུས་མེ་འདྲའི་གཤིན་རྗེ་གཤེད། །གནག་དང་དམར་དང་སེར་ཞལ་དབུས། །དཀར་དང་དུད་མདོག་གནག་ཞལ་གཡོན། །སྔོ་དང་དམར་དང་སེར་ཞལ་གཡས། །  
ཞལ་དགུས་སྲིད་གསུམ་གསོལ་བ་པོ། །གྲི་གུག་རྩེ་གཅིག་གཏུན་ཤིང་དང། །ཆུ་གྲི་རྡོ་རྗེ་དགྲ་སྟ་མདུང། །མདའ་དང་ལྕགས་ཀྱུ་དབྱུག་ཏོ་དང། །ཁ་ཊཱཾ་འཁོར་ལོ་རྡོ་རྗེ་དང། །ཐོད་པ་རལ་གྲི་ཌ་མ་རུ། །གཡས་པའི་ཕྱག་ན་བསྣམས་པའོ། །ཐོད་པ་མགོ་བོ་ཕུབ་དང་རྐང། །ཞགས་  
པ་གཞུ་དང་རྒྱུ་མ་དང། །དྲིལ་བུ་ལག་པ་དུར་རས་དང། །གསལ་ཤིང་ཕུབ་དང་མེ་ཐབ་དང། །རོ་སྣོད་སྡིགས་མཛུབ་བ་དན་དང། །རླུང་རས་ཕྱག་གཡོན་བསྣམས་པའོ། །གཉིས་ནི་གླང་ཆེན་ཀོ་རློན་གོན། །མི་དང་མ་ཧེ་གླང་དང་ནི། །བོང་བུ་རྔ་མོ་ཁྱི་དང་ལུག་ཅེ་སྦྱང་གཡས་ཀྱིས་  
ཞབས་བརྒྱད་གནོན། །བྱ་རྒོད་འུག་པ་བྱ་རོག་དང། །སེང་གེ་ཁྲ་དང་གོ་བོ་དང། །སྔགས་ཅན་བཞད་བྱ་བརྒྱད་པོ་ལ། །གཡོན་ཞབས་འཇིགས་ལ་ཕྱག་འཚལ་ལོ། །མཉམ་ཉིད་མི་གཡོ་དུར་ཁྲོད་རྗེ། །ལྟུང་བའི་ལྷ་གཉིས་སྡིག་པའི་སྐུ། །སྡིགས་མཛུབ་དྲག་པོས་གདུལ་  
དཀའ་འདུལ། །གོ་བཟློག་མནན་ནས་རབ་ཏུ་གསོལ། །ལིངྒ་ལངས་ཤིང་རྟོག་པ་སྤངས། །དཔའ་བོ་གནས་ན་གཉིས་མེད་རོལ། །ལྷ་མིན་ཀུན་སོགས་དབང་པོས་བཏུད། །མུན་སེལ་ཐུགས་ཀྱི་མངོན་གྱུར་པ། །རྣམ་རྟོག་གཤིན་རྗེ་འདྲ་བ་རྣམས། །ཉིད་རོལ་པ་ཡི་རྣམ་རྟོག་  
གིས༑ །གར་མཁན་རལ་གྲི་འབར་བ་ཡིས། །གཉུག་མའི་གནས་ལ་འགོད་པའོ། །འཇམ་དབྱངས་ཡེ་ཤེས་སྙིང་རྗེ་ཁྲོ། །ཨེ་མ་སྲིད་གསུམ་གདུག་པ་སེལ། །བུ་ལ་མ་བྱམས་གཤེ་བ་ལྟར། །བཅོས་མའི་ཁྲོ་བྱང་ཁྱོད་ཕྱག་འཚལ། །དེ་ཉིད་ལྔ་པའི་བསྟོད་པ་  
རྫོགས་སོ།།  
  
  
