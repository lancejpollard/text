  
།ལས་ཀྱི་གཤིན་རྗེའི་མཆོད་པའི་ཆོ་ག་བཞུགས་སོ། ། །བཅོམ་ལྡན་འདས་ཞེ་སྡང་གཤིན་རྗེ་གཤེད་ལ་ཕྱག་འཚལ་ལོ། །རང་གཞན་བར་ཆད་ཞི་བ་དང། །དངོས་གྲུབ་མཐར་ཕྱིན་བྱ་བའི་ཕྱིར། །ལས་ཀྱི་གཤིན་རྗེ་  
  
།མཆོད་པའི་ཆོ་ག་འདི་ལྟར་བྱ། །རྣལ་འབྱོར་ལྡན་པས་མདུན་བསྐྱེད་མཆོད། །རི་རབ་བང་རིམ་བཞི་པ་ཡི། །རྩེ་ལ་ཆོས་ཀྱི་རྒྱལ་པོ་ནི། །ནག་པོ་ཞལ་གཅིག་ཕྱག་གཉིས་པ། །པདྨ་ཉིན་བྱེད་མ་ཧེའི་སྟེང། །གཡས་བསྐུམ་གཡོན་བརྐྱང་རོལ་པས་བཞུགས། །རྡོ་རྗེ་  
ཐོད་དབྱུག་སྦྲུལ་ཞགས་འཛིན། །དར་དང་སྟག་ལྤགས་ན་བཟའ་གསོལ། །སྦྲུལ་དང་རུས་པའི་རྒྱན་གྱིས་བརྒྱན། །ཞལ་གདངས་མཆེ་གཙིགས་ཁྲོ་གཉེར་བསྡུས། །སྤྱན་གསུམ་དྲག་པོའི་མེ་སྟག་འཕྲོ། །སྐྲ་སེར་སྨ་ར་གྱེན་དུ་འཛིངས། །རྔམ་གཙིགས་གཏུམ་པོ་མི་སྡུག་པ། །  
མཆན་ཁུང་གཡོན་ན་ཙ་མུཎྜ། །རྣམ་དག་རྩེ་གསུམ་འཛིན་པ་བསྐྱེད། །དེ་ཡི་ཕྱི་རིམ་སྟེག་བུ་ལ། །ཡ་མ་རཱ་ཛ་སྐྱོད་བྱེད་འབར། །མ་རུ་ཙེ་དང་རལ་དགུ་ལྡན། །དེད་དཔོན་མངགས་པ་ཕོ་ཉའི་ཚུལ། །འཁོར་དབྱུག་པདྨ་རལ་གྲི་རྣམས། །ཐམས་ཅད་རྡོ་རྗེས་མཚན་པ་འཛིན། །གཡས་  
སུ་ཡ་མ་དཧུ་ཏི་དང། །ཀཱ་ལ་པ་ཤ་དཎྜི་ནག་ཡ་མ་དཾ་ཥྚྲི་ལྕགས་ཀྱུ་དང། །ཞགས་པ་བེ་ཅོན་མཆེ་བ་རྣམས་ །འཁོར་ལོས་མཚན་པ་ཕྱག་ན་བསྣམས། །གཡོན་དུ་ཀཱ་ལ་ར་ཏྲི་དང། །གསོད་མ་ནག་མོ་ཆེན་མོ་དང། །ནམ་གྲུ་ཤ་ཀ་ལི་ལ་སོགས། །མེ་ལོང་ནད་རྐྱལ་དྲུ་བུ་དང། །ཁྲམ་  
ཤིང་པདྨས་མཚན་པ་འཛིན། །གཡོན་ན་ཤོ་རྡེ་དཀར་ནག་གོ། །སྡོ་དཀར་དམར་བའི་ཁ་དོག་ཅན། །ཆ་ལུགས་གཙོ་བོ་བཞིན་དུ་བསྐྱེད། །དེ་ཡི་ཕྱི་རོལ་སྟེགས་བུ་ལ། །ཕྱོགས་བཞིར་རྒྱལ་པོ་ཆེན་པོ་བཞི། །གཡས་གཡོན་གཟའ་བརྐྱང་ཀླུ་ཆེན་བརྒྱད། །དེ་ཡི་ཕྱི་རིམ་སྟེགས་བུ་ལ།།  
ཕྱོགས་སྐྱོང་བཅུ་དང་སྡེ་བརྒྱད་དང། །རྒྱུ་སྐར་ཉི་ཤུ་རྩ་བརྒྱད་རྣམས། །རང་རང་གཟུགས་སམ་གཙོ་བོ་བཞིན། །འབྱུང་པོ་ཀུན་གྱིས་བསྐོར་བ་བསྐྱེད། །གནས་གསུམ་བྱིན་བརླབས་དབྱིངས་ནས་དགུག་དབང་བསྐུར་རྡོ་རྗེ་སེམས་དཔའི་རྒྱ། །ཚོགས་དང་གཏོར་མའི་མཆོད་པ་དང། །གུར་  
ཕོད་དང་ངར་གླུད་དང། །ནམ་མཁའ་བ་དན་མདའ་དང་འཕང། །སྲོག་ཆགས་སྣ་ཚོགས་ངུར་བ་དང། །རིན་ཆེན་ལྔ་དང་འབྲས་བུ་དང། །གླིང་དང་གླིང་ཕྲན་ལ་སོགས་པས། །མཆོད་དང་བསྟོད་པ་ལས་བཅོལ་བྱ། །འཇིག་རྟེན་རང་གི་འདོད་པ་དང། །མཐུན་པའི་ལས་ཀུན་  
  
༄༅། །བཀའ་བཞིན་བསྒྲུབ། །གངས་རིའི་ཁྲོད་ན་རྒྱལ་པོའི་བུ། །སྦྱིན་བདག་ཆེན་པོའི་བཞེད་པ་བཞིན། །བོད་ཀྱི་ལུགས་དང་མཐུན་པ་འདི། །འགྲོ་ལ་ཕན་པའི་ཆེད་དུ་བསྒྲུབས། །བླ་མའི་ལུང་དང་མི་འགལ་ཞིང། །གདུལ་བྱའི་བློ་དང་མཐུན་པ་ཡི། །མན་ངག་  
ལྷ་ཡི་རྗེས་གནང་ནས། །བྷངྒ་ལ་ལས་བརྗོད་པ་ཡིན། །རྒྱ་གར་ཤར་ཕྱོགས་ཀྱི་པཎྜི་ཏ་དརྤན་ཨཱ་ཙརྱས་མཛད་པ་རྫོགས་སོ།། །།པཎྜི་ཏ་དེ་ཉིད་དང། ལོ་ཙཱ་བ་ཞེ་སྡང་རྡོ་རྗེས་དག་པར་བསྒྱུར་བའོ།།  
  
  
