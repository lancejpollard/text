  
།རྒྱ་གར་སྐད་དུ། ཧོ་མ་བི་དྷིཥྚི་ཤ་ཀྲྀཥྞ་ཡ་མཱ་རི་ནཱ་མ། བོད་སྐད་དུ། གཤིན་རྗེ་གཤེད་ཀྱི་རོ་སྲེག་གི་ཆོ་ག་  
ཞེས་བྱ་བ། །དཔལ་གཤིན་རྗེ་གཤེད་ལ་ཕྱག་འཚལ་ལོ། །སྐུ་གསུང་ཐུགས་ཀྱི་རྡོ་རྗེ་ཅན། །ཟབ་མོ་བཅས་པའི་རྡོ་རྗེ་ནི། །བླ་མེད་སྙིང་པོ་ལ་བཏུད་དེ། །རོ་སྲེག་ཆོ་ག་བཤད་པར་བྱ། །སེམས་ཅན་སངས་རྒྱས་སྙིང་པོ་ཅན། །སངས་རྒྱས་ཉིད་དུ་རབ་སྦྱོར་བའི། །ཐབས་ཀྱི་ཁྱད་པར་རོ་སྲེག་པར། །རྣམ་པ་  
གཉིས་སུ་ཤེས་བྱ་སྟེ། །བསྒྲུབས་ལ་བསྲེག་པར་བྱ་བ་དང། །དུར་ཁྲོད་བསྲེག་པར་བྱ་བའོ། །བསྒྲུབས་ལ་བསྲེག་པ་རྣམ་བཞི་སྟེ། །དང་པོར་ལོངས་སྤྱོད་འཁོར་ལོ་དང། །གཉིས་པ་རབ་ཏུ་ཕྱེ་བ་ལ། །གསུམ་པ་ཉེ་བའི་སྒྲུབ་པ་ཉིད། །བཞི་པ་མཆོད་རྟེན་ཆོ་ག་ཡི། །དང་པོ་རོ་ལ་ཁྲུས་བྱས་ནས། །བསྲུང་བའི་  
ཆོ་ག་རྫོགས་པ་དང། །ཕྱི་ཡི་གཏོར་མ་གཏང་བར་བྱ། །དེ་ནས་ཚོགས་བསགས་ནས་བཟུང་སྟེ། །མངོན་པར་རྟོགས་པ་རྫོགས་པ་དང། །བཟང་པོའི་ཁྲི་ལ་བཞག་ནས་ཀྱང། །རྒྱན་གྱིས་ལེགས་པར་སྤྲས་པ་ལ། །ག་པུར་ལ་སོགས་ཁར་བླུད་ནས། །བདུད་རྩིར་བྱིན་གྱིས་བརླབ་བྱ་སྟེ། །སྙིང་གར་གཟུངས་  
ཐག་བཏགས་ནས་ཀྱང། །རྩ་བའི་སྔགས་ལ་དེ་ཉིད་གསུམ། །སྤེལ་བའི་བཟླས་པ་ཁྲི་ཙམ་བྱ། །དེ་ནས་བྱེ་བྲག་ལས་བྱས་ནས། །ཐོད་པ་ཀླད་པ་དབང་པོ་ལྔ། །སྙིང་སོགས་བཞི་དང་ཉྭ་བཞི་དང། །སྣུམ་དང་བདུད་རྩི་ལྔ་དང་གནས། །རྐང་བརྒྱང་སྡེ་བའི་བུ་ག་དགུ། །རྒྱས་པའི་སྲད་བུས་  
བཅིངས་ནས་ཀྱང། །ཤུན་པའི་ནང་དུ་དྲིལ་ལ་བཞག་དེ་ནས་ཚོགས་ཀྱི་མཆོད་པ་ནི། །རྟོག་པ་དང་བཅས་རྟོག་མེད་དང། །ཤིན་ཏུ་རྟོག་མེད་ལ་སོགས་ནི། །གང་ཟག་སེམས་ཀྱི་ཁྱད་པར་ཡིན། །དེ་ཡང་རབ་ཏུ་སྦྱར་བ་དང། །འདོད་པ་གཞན་ལ་སྤེལ་བ་དང། །རྟོག་མེད་རློན་པའི་རོལ་བའོ། །དེ་ནས་ཚོགས་  
  
།བྱུང་བའི་བཀྲ་ཤིས་སྨོན་བཏབ་ནས། །ཚེ་ལས་འདས་པའི་དོན་གྱི་ཕྱིར། །བསྔོ་བ་རབ་ཏུ་ཟིན་པར་བྱ། །དེ་ནི་ལོངས་སྤྱོད་འཁོར་ལོའོ། །སྨོན་ལམ་དཀྱིལ་འཁོར་དེ་ཉིད་དང། །ལྷ་ཡི་དེ་ཉིད་ལས་སྦྱར་བའི། །ཚེ་ལས་འདས་པའི་དོན་གྱི་ཕྱིར། །རྒྱ་ཆེན་རབ་ཏུ་གདབ་པར་བྱ། །  
སྦྱང་བ་གསུམ་དུ་ཤེས་བྱ་སྟེ། །དང་པོ་ཐལ་བ་བཏགས་ལ་བཙག་དེ་ནས་དྲི་དང་སྦྱར་བྱ་སྟེ། །ཧྲཱི་ཥྚྲྀ་ལ་ནི་ངན་འགྲོ་ཀུན། །སྦྱོང་བར་བྱེད་པའི་སྔགས་བཏགས་ལ། །ཁྲིའམ་སྟོང་དུ་བཟླས་པ་བྱ། །དེ་ནས་མཎྜལ་ངོས་མཉམ་ལ། །བ་ཡི་རྣམ་ལྔས་བྱུགས་ནས་ཀྱང། །དྲི་ཞིམ་པ་ཡི་བསྒོས་པའི་  
ས། །དྲི་ཡིས་ཐིག་ལེ་གདབ་པར་བྱ། །དེ་ནས་སྲོག་ཆགས་མེད་འགྱུར་ཞིང། །མཉེན་ཞིང་འཇམ་ལ་དཀར་བའི་ས། །བླངས་ལ་དྲི་ཞིམ་ཆུ་ཡིས་བྲན། །དེ་ནས་ཐལ་བ་དང་བསྲེས་ལ། །འཇིམ་པ་ལེགས་པའི་གོང་བུ་བྱ། །དེ་ནས་སྙིང་གའི་ས་བོན་ལས། །འཕྲོས་པའི་འོད་ཀྱིས་ཚེ་འདས་ནི། །འོག་  
གི་གནས་ནས་བཀུག་བྱས་ལ། ལུས་ངག་ཡིད་གསུམ་སྦྱང་བ་བྱ། །དེ་ནས་ཧཱུཾ་ཧཱུཾ་ཞེས་བརྗོད་པས། །ཁུ་བའི་ཐིག་ལེར་ཞུ་གྱུར་ཏེ། །ཨ་དཀར་ཐུང་དུ་གསལ་བར་བྱ། །དེ་ལས་འོད་ཟེར་འཕྲོས་པ་ཡིས། །དབྱངས་དང་གསལ་ཡིག་བསྡུ་བར་བྱ། །དེ་ལས་རྡོ་རྗེར་གྱུར་ནས་ཀྱང། །ཧཱུཾ་གིས་  
མཚན་པ་ལས་འཕྲོས་པའི། །ཕྱག་རྒྱའི་ཚོགས་རྣམས་བསྡུ་བར་བྱ། །དེ་ནས་རང་གི་ལྷ་དང་ནི། །ཡང་ན་རྡོ་རྗེ་སེམས་དཔའ་རུ། །བསྐྱེད་ལ་སྐུ་རྣམས་བསྡུ་བར་བྱ། །དེ་ཡང་བྱིན་གྱིས་བརླབ་པ་ནི། །ཨོཾ་སརྦ་ཏ་ཐཱ་ག་ཏཱ་ཀཱ་ཡ་བཛྲ་སྲ་བྷཱ་ཝ་ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་  
ཝ་ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་ཙཏྟ་བཛྲ་སབྷཱ་ཝ་ཨཱཏྨ་ཀོཧཾ། དེ་ནས་བྱིན་གྱིས་བརླབ་པའི་སྔགས། །ཉི་ཤུ་རྩ་གཅིག་བཟླས་བྱས་ལ། །རྩ་བའི་དཀྱིལ་འཁོར་བསྟིམས་ནས་ཀྱང། །འོད་ཀྱི་ཕུང་པོར་བལྟ་བར་བྱ། །དེ་ནས་རྟེན་འབྲེལ་ལྡན་པའི་སྔགས། །བརྗོད་ཅིང་བཏབ་ལ་འཁོར་ལོ་བསྒོམ། །  
སྔོན་གྱི་མཎྜལ་དྲང་བའི་དཀྱིལ། །དྲི་ཡི་ཐིག་ལེས་བརྒྱན་པ་ལ། །མེ་ཏོག་ཚོམ་བུ་བཀོད་པའི་སྟེང། །སྤྱན་དྲངས་ནས་ནི་བཞུགས་སུ་གསོལ། །དེ་ནས་འཁོར་ལོ་རྒྱལ་མཚན་དང། །གདུགས་དང་རྒྱལ་མཚན་འཕེན་གྱིས་བརྒྱན། །དེ་ནས་ན་བཟའ་དཀར་པོ་གསོལ། །བཀོད་པ་ཤིན་ཏུ་མཛེས་བྱས་ལ། །སྐྱེ་མཆེད་  
  
༄༅། །སྐུ་གསུང་ཐུགས་དང་དབང། །དགུག་གཞུག་མཆོད་དང་བསྟོད་བྱས་ལ། །བདུད་རྩི་མྱང་དང་སྤྲོ་བསྡུ་བཟླས། །རྫོགས་ནས་བསྔོ་དང་སྨོན་ལམ་བཏབ། །དེ་ནས་གཞལ་ཡས་བཟང་པོའི་ནང། །བཞུགས་སུ་གསོལ་ལ་རྟག་ཏུ་མཆོད། །རོ་བསྲེགས་པའི་རུས་པའི་སཱ་ཙྪའི་ཆོ་ག་ཡིན། །གཤིན་རྗེ་གཤེད་  
ཀྱི་རོ་སྲེག་གི་ཆོ་ག་ཞེས་བྱ་བ་སློབ་དཔོན་ནག་པོ་ཞབས་ཀྱིས་མཛད་པ་རྫོགས་སོ།།  
  
  
