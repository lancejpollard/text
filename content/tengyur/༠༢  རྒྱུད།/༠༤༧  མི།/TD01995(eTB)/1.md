  
།རྒྱ་གར་སྐད་དུ། །བཛྲ་བཧཻ་ར་བ་བ། ཎ་  
ཙ་ཀྲ་ནཱ་མ། བོད་སྐད་དུ། རྡོ་རྗེ་འཇིགས་བྱེད་ཀྱི་ཚོགས་ཀྱི་འཁོར་ལོ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དངོས་དང་དངོས་མེད་བདག་ཉིད་གཙོ། །དང་པོར་རྡོ་རྗེ་སེམས་ལ་ཕྱག་འཚལ་ནས། །འདོད་པ་ཐམས་ཅད་རབ་སྩོལ་བ། །ཚོགས་ཀྱི་འཁོར་ལོ་  
བདག་གིས་བཤད། །སྔགས་པ་མཆོག་ཏུ་རྟོག་མེད་པས། །དུས་ཀུན་དུ་ནི་མཉམ་པར་གཞག་རྒྱུད་ཀུན་གྱི་ནི་རྗེས་འབྲང་ཤེས། །དེ་ཉིད་བཅུ་ནི་མཆོག་ཏུ་རིག་ཟབ་ཅིང་རྒྱ་ཆེ་ཆོས་རྣམས་ལ། །ཡིད་ནི་དལ་བར་གྱུར་བ་དང། །ང་རྒྱལ་མེད་པའི་སློབ་མ་རྣམས། །ལེགས་པར་  
ཐོས་འདོད་དང་རྣམས་ལ། །ཚོགས་ཀྱི་ལྷ་ནི་ཡོངས་རྫོགས་པས། །འདོད་ཡོན་ལྔ་ཡི་འབྲས་བུ་སྟེར། །དབེན་ཞིང་ཉམས་དགའི་ཁང་པ་རུ། །དེར་ནི་རང་གིས་མཆོད་པ་བརྩམ། །རྣལ་འབྱོར་རྒན་པའི་རིམ་པ་ཡིས། །ཕྱག་དང་མཆོད་པ་བྱ་བར་གྲགས། །ཡང་ན་ཡོན་ཏན་ཆེ་  
  
༄༅། །བའམ༑ །མགྲོན་པོ་ཡིན་ཕྱིར་གུས་པ་དང། །ཁྲུས་དང་དྲི་ཞིམ་གོས་དང་ནི། །མེ་ཏོག་ཕྲེང་བས་བརྒྱན་པ་དང། །མཆོད་ཡོན་བདུག་པ་ཅི་ནུས་པས། །ཚོགས་ཀྱི་འཁོར་ལོ་བརྩམ་པར་བྱ། །ལས་ཀྱི་རྡོ་རྗེ་མཉམ་བཞག་པས། །འདི་དག་ལ་ནི་བསང་གཏོར་བྱ། །མཛོད་  
སྤུ་སྤྱི་བོར་ཐལ་སྦྱར་ནས། །ཡན་ལག་བརྒྱད་ཀྱིས་ཕྱག་བྱའོ། །རིན་ཆེན་སྣོད་སོགས་གཏོར་མ་གཞག་རྒྱལ་བ་འཇིག་རྟེན་འདས་ལ་དབུལ། །འཇིག་རྟེན་པ་དང་སྔགས་ལྷ་ལ། །དེ་ཉིད་རིག་པས་མཆོད་པ་བརྩམ། །རྒྱུད་ཀྱི་དགོངས་པའི་སྦྱོར་བ་ཡིས། །པདྨའི་སྣོད་དུ་བདུད་རྩི་ཆེ། །  
ལྕགས་ཀྱུ་བཅུ་ནི་ཡང་དག་བཟླས། །དེ་དག་ཐམས་ཅད་ཚིམ་པར་བྱ། །ཐུན་མོང་ཀུན་གྱི་མཆོད་པ་དང། །ཀུན་ལ་གསང་བ་མཆོག་གི་མཆོད། །བདེ་བ་ཆེན་པོའི་གོ་འཕང་གནས། །ཚོགས་ཀྱི་གཙོ་བོ་འཇུག་པར་བྱ། །བུ་མོ་དལ་བ་ཚང་ཞིང་ཞལ་གྱི་པདྨའི་མགོ་བོ་སྨད། །ཡོན་ཏན་ཆེན་པོ་  
ཤིན་ཏུ་རྒྱས་ཤིང་དེ་ཉིད་ཡང་དག་རིག་པར་རུང་བ་ཉིད། །སེམས་ཀྱི་རྣམ་རྟོག་བྲལ་ཞིང་རྒྱན་རྣམས་ཀུན་དང་ལྡན། །ནུ་མ་གཉིས་ནི་མཆོག་ཏུ་རྒྱས་པས་བདུད་རྩིའི་སྣོད་ནི་དེ་ཡིས་འབུལ། །རང་བྱུང་ཡེ་ཤེས་མེ་འབར་བས། །འོད་འཕྲོ་གདན་གྱི་ལུས་འབུད་ཅིང། །ཁར་ནི་དེ་ཉིད་སྦྱིན་སྲེག་  
ཕྱིར༑ །རོ་ལ་སོགས་པ་དབབ་པར་བྱ། །དེ་ནས་སྙིང་གའི་ཟླ་དཀྱིལ་སར། །ཐིག་ལེའི་ལྷ་ནི་མངའ་བདག་ཆེ། །ཡང་ན་རང་གི་འདོད་སོགས་ལྷ། །འཁོར་ལོ་རྒྱན་གྱིས་བརྒྱན་པའོ། །མིང་མེད་ཐིག་ལེས་ཐིག་ལེ་སྟེ། །དེ་ཉིད་བསྲུང་བསྲུབས་འོད་ཟེར་ཅན། །ལྕེ་ཡི་རྩེ་ལ་ཉུང་ཟད་དགོད། །  
བདུད་རྩིའི་རྒྱུན་གྱིས་ཚིམ་བྱའོ། །ལྟེ་བའི་འཁོར་ལོ་ནཱ་ད་ལས། །བྱུང་བས་དེ་ཡི་རོ་བཀུག་ནས། །ལན་གསུམ་དུ་ནི་འཐུངས་ནས་སུ། །རྣལ་འབྱོར་པ་དེ་བདེ་བར་གནས། །བི་མུ་མ་ར་ཤུ་ད་ཧ་ན་གོ་ཀུ་པཉྩ་ཀཾ་རྒྱུད་དང་རྒྱུད་གཞན་བརྗོད་པ་ཡི། །གཞན་ཡང་བདུད་རྩི་ཆེན་པོ་རྣམས། །  
བར་སྣང་དུ་ནི་གནས་པ་ལ། །ཀུན་ལ་མཛུབ་གཏོར་བྱིན་པར་བྱ། །དཔའ་བོས་དཔའ་བོའི་ལྷ་དང་ནི། །ལྷ་མོ་ཀུན་གྱི་ཚོགས་ལ་གསལ། །ལྕགས་ཀྱུ་བཅུ་ཡི་དེ་ཉིད་ནི། །ཐོགས་ནས་སྦྱིན་བདག་སེམས་དག་ཕྱིར། །ཇི་ལྟར་རིགས་པར་རྟོགས་ནས་ནི། །ཕྱི་རོལ་ལྷ་ལ་དབུལ་  
  
།སེམས་ཅན་རྣམས་ལ་སངས་རྒྱས་ཉིད། །ཀུན་གྱི་སྙིང་རྗེའི་སྟོབས་ཀྱིས་བསྒྲུབ། །རྡོ་རྗེ་དྲིལ་བུ་ལྡན་པས་བསྟོད། །འཁོར་ལོས་སྒྱུར་ལ་བསྟོད་པར་བྱ། །སྒེག་པའི་ཚུལ་གྱིས་སྟེར་བ་དང། །མཆོད་རྫས་ཀྱི་ནི་སྣོད་དག་རྣམས། །སོ་སོའམ་ཀུན་ལ་གཅིག་ཏུའོ། །དག་དང་  
མ་དག་སྤྱད་མི་བྱ། །ཇི་ལྟར་འདོད་པའི་བཟའ་དང་བཏུང་བ་རྣམས། །མཆོད་པ་སྣ་ཚོགས་མང་པོ་ཡིས། །རྡོ་རྗེ་ཅན་གྱིས་མཆོད་པ་ཡིན། །ཅི་བདེ་ཇི་ལྟར་འདོད་པར་གསོལ། །དེ་ལྟར་སེང་གེ་བཞིན་དུ་དོགས་མེད་རྟོགས་བྲལ་བས། །སྲིད་ཞིའི་གོ་འཕང་དེ་ཉིད་གནས་པས་བདེ་བར་ལྡན། །རང་  
གི་ཡིད་འོང་ཀེ་ཤི་ཀ་ལ་སོགས་པའི་གླུ། །རྒྱལ་བ་མ་ལུས་ཚོགས་ལ་གར་གྱིས་ཀྱང་ནི་མཆོད་པར་བྱ། །སྣོད་ནི་གང་གིས་ལག་པར་གཞག་གར་གྱི་ལག་པས་གཟུང་བར་བྱ། །མི་ཤེས་པའམ་རྨོངས་པ་ཡིས། །སྨོད་པར་གྱུར་ན་ཆད་པ་ཐོབ། །ལུས་ངག་ཡིད་ཀྱི་ལས་ཀྱིས་ནི། །  
ལ་ལ་དུལ་བར་མ་གྱུར་ན། །ཆད་པས་དེ་ནི་ཞི་བའི་ཕྱིར། །དེ་ཡིས་ཇི་ལྟར་རིགས་པར་བརྟག་ལག་པ་གཉིས་ཀྱི་ཕྱག་རྒྱ་ཡིས། །དེ་ཉིད་གཙོ་བོའི་ཆོ་ག་བཞིན། །ཕན་ཚུན་དུ་ནི་ཚིམ་པར་བྱ། །སྒེག་དང་རྩེ་བའི་རོ་ཡིས་བདེ། །ཟབ་དང་རྒྱ་ཆེའི་གཏམ་བརྗོད་ཅིང། །དེ་ཉིད་བརྩོན་པས་  
མཆོད་པར་བྱ། །གླུ་དང་རྔ་སོགས་གར་གྱིས་ནི། །ཐབས་དང་ཤེས་རབ་བདེ་བའི་མཆོག་ཕན་ཚུན་དུ་ནི་མཉམ་པར་གུས། །དམ་ཚིག་ཉན་པར་ཤིན་ཏུ་འདོད། །ཕ་རོལ་ཕྱིན་བཅུ་སྦྱོར་བ་ཡིས། །བརྟུལ་ཞུགས་ཅན་གྱིས་མཆོད་སྦྱིན་བྱ། །འགྲོ་བར་འདོད་པས་ཐལ་སྦྱར་ནས། །  
སྔོན་དུ་བཟོད་གསོལ་འགྲོ་བར་བྱ། །བྱ་བ་བྱས་ནས་བློ་ལྡན་གྱིས། །དེ་ནས་ཕྱག་བྱས་འཇུག་པར་བྱ། །རྟག་ཏུ་རྣལ་འབྱོར་བདག་ཉིད་དང། །རྟག་ཏུ་དེ་ཉིད་ལམ་ལ་ཞུགས། །རྟག་ཏུ་འདུལ་བར་ལྡན་པ་ཡིན། །ཚོགས་ཀྱི་འཁོར་ལོ་རྟག་ཏུ་བྱ། །སྦྱིན་པའི་ཟས་སྦྱིན་པ་རྣམས་ལ། །ཕྱག་  
རྒྱ་ཐུན་མོང་དུ་ནི་བརྗོད། །དེ་ཕྱིར་གྲོལ་བར་འདོད་པ་ཡིས། །བདག་དང་གཞན་ལ་མཆོད་པར་བྱ། །ཇི་སྲིད་རང་གི་བདེ་འདོད་པས། །འདི་ཉིད་རོལ་དང་སྒེག་པ་ཡིས། །དེ་སྲིད་ཕྱག་རྒྱན་ལྷན་ཅིག་ཏུ། །གཉུག་མ་འདི་ཡིས་མཆོད་པར་བྱ། །མིག་ལ་སོགས་པའི་ཐབས་ཆེན་གྱིས། །  
  
༄༅། །གཟུགས་སོགས་རྡོ་རྗེ་མ་ཡི་ཚོགས། །རྣམ་ཤེས་རྣམས་ཀྱི་བདེ་ཆེན་པོ། །ཕྱི་རོལ་གྱི་ནི་རྟག་ཏུ་འཇུག་རྡོ་རྗེ་པདྨའི་འོད་ཟེར་གྱིས། །ཟླ་བའི་འོད་ཟེར་དཀར་པོ་འདྲ། །རྒྱལ་བའི་ཚོགས་ཀྱི་འོད་ཟེར་འབྱུང་བས་རང་བཞིན་མེད་པར་རང་བཞིན་ཅན། །ཤིན་ཏུ་  
བདེ་བ་མཆོག་ཏུ་འཕགས་པས་ཡིད་དུ་འོང་བའི་ཤེས་རབ་བཀའ་ཉན་ལས། །དག་པའི་ལྕེ་ཡིས་ལེན་བྱེད་སེམས་ཅན་དེ་ནི་རྡོ་རྗེ་སེམས། །དེ་ནས་གཤེགས་གསོལ་ཐོབ་པ་ན། །བཀྲ་ཤིས་ཀླུ་དང་ལྷ་ཀུན་ལ། །ཚོགས་ཀྱི་འཁོར་ལོ་མངོན་བྱས་ནས། །ཡོན་བདག་མགོ་ལ་མེ་  
ཏོག་གཞག་བཀྲ་ཤིས་བརྗོད་ལ་སྡོམ་པ་སྦྱར། །འབྱུང་པོ་ཐམས་ཅད་སངས་རྒྱས་སུ། །བླ་ན་མེད་པར་སྨོན་ལམ་གདབ། །ལྷག་མའི་གཏོར་མས་ཚིམ་པར་བྱ། །གཏོར་མ་ཆེན་པོ་ཡང་དག་བསྡུས། །ཆོས་བདག་ཡེ་ཤེས་གྱུར་ནས་ནི། །བློ་དང་ལྡན་པས་དགེ་ལ་སྦྱར། །མཐོ་  
གང་ཙམ་གྱི་མཐོ་བ་རུ། །རྒྱལ་བ་ཆོས་ཀྱི་གཞི་བསམ་བྱ། །དེ་ལས་བདུད་རྩི་རྒྱུན་འཛག་པ། །རང་ཉིད་ལ་ནི་བསམ་པར་བྱ། །ཡུངས་ཀར་ཙམ་གྱི་ཕྲ་བ་ནི། །རྡོ་རྗེ་ཅན་གྱི་མཚན་མ་སྟེ། །རྡོ་རྗེ་རྩེའམ་སྣ་རྩེར་བསམ། །བརྟན་པར་གྱུར་ནས་སྤྲོ་བར་བྱ། །སྙིང་གའི་དཀྱིལ་ནི་ནམ་  
མཁའ་ལ། །ཟླ་བའི་དཀྱིལ་འཁོར་རྫོགས་པ་སྟེ། །དེར་ནི་ཆོས་ཀྱི་འབྱུང་གནས་གནས། །ཕྲ་མོའི་རྡོ་རྗེ་རྟག་ཏུ་དྲན། །རྡོ་རྗེ་ལ་སོགས་རོ་དང་ལྡན། །ཡིད་ཀྱི་རང་བཞིན་རྣམ་ཐར་གསུམ། །རྣམ་པ་ཀུན་གྱི་དོན་དག་ལ། །འགྱུར་བ་མེད་པའི་བདེ་བ་ཆེ། །ཐབས་དང་ཤེས་རབ་  
རྣལ་འབྱོར་དག་ལས་ཀུན་ལ་ནི་ཐམས་ཅད་དུ། །ཡང་དག་བྱང་ཆུབ་ལེགས་སེམས་གཟུགས། །དེ་ཉིད་བརྩོན་པས་བསམ་པར་བྱ། །སྔགས་ནི་སྲོག་གི་ཡི་གེ་བཟླས། །ཐིག་ལེའི་རང་བཞིན་འོད་གསལ་བ། །ཆོས་དང་ཆོས་མིན་ལས་གྲོལ་བ། །རྟག་ཏུ་ཡོངས་སུ་བསྒོམ་  
པར་བྱ༑ །དེ་ཡིས་དུས་སམ་ཐམས་ཅད་དུ། །གྲོལ་བའི་ལམ་ལ་བརྩོན་པ་ཡིས། །རྟག་པའི་དུས་སུ་བསྒོམ་བྱས་ན། །དེ་ཡིས་གྲོལ་ཐོབ་ཕུན་སུམ་ཚོགས། །འགྲོ་བ་རྣམས་ཀྱི་བསམ་པ་སྦྱིན་པ་ལ་སོགས་ཀུན་གྱིས་མྱུར་དུ་ཡོངས་རྫོགས་ནས། །བདག་མེད་རྡོ་རྗེ་ལ་སོགས་  
  
།རྒྱལ་བའི་འཁོར་ལོ་གང་ཞིག་བསྐོར་བས་བླ་མའི་ཡེ་ཤེས་འཆར་ཞིང་ཐར་པ་སྟེར་བྱེད་པ། །འཕགས་པ་དེ་ཡི་ཐུགས་རྗེ་ཆེན་པོས་ནད་རྣམས་རྟག་པར་ཤིན་ཏུ་གྲོལ་བར་བྱེད། །ཟབ་པའི་ཚོགས་ཀྱིས་ཡོན་ཏན་གཏེར་ལྡན་  
པས༑ །རྣམ་པར་རྟོག་པའི་རྟོག་པ་ལས་རྒྱལ་ཉོན་མོངས་སྤངས་པ་ཡི། །བག་ཆགས་བཅས་པའི་གནས་ལས་གྲོལ་ཞིང་རྣམ་གྲོལ་བའི། །དངོས་དང་དངོས་མེད་རྣམ་གྲོལ་རྣལ་འབྱོར་པ་ལ་ཕྱག་འཚལ་ལོ། །ཡན་ལག་རྒྱན་རྣམས་ཀྱིས་ནི་རྣམ་པར་བརྒྱན་པ་ཡི། །ནམ་མཁའ་  
ཟླ་བའི་འོད་ཟེར་ཆ་ནི་རྣམ་པ་སྣ་ཚོགས་བྱེད་པ་གང། །ཤེས་རབ་ཚོགས་ཀྱི་བདག་ཉིད་ལ་ནི་ཕྱག་འཚལ་འདུད། །འཇིག་རྟེན་འཇིག་རྟེན་འདས་བཅས་བླ་མའི་འཁོར་ལོ་ཅན། །བསྒོམ་བྱ་རྣམ་པར་བསྒོམས་པས་འགྲོ་བ་གྲོལ་བའི་ཕྱིར། །གང་ཞིག་ཕན་པའི་བསམ་པས་འདིར་ནི་  
དཀྱིལ་འཁོར་བྱེད་པ་ཡི། །ཚོགས་ཀྱི་འཁོར་ལོ་བྱེད་པ་དེ་ལ་ཕྱག་འཚལ་འདུད། །སེམས་ཅན་ཐམས་ཅད་ལ་གནས་དྲི་མེད་དངོས་པོ་ཡི། །བསྒོམས་པས་གསལ་བར་གྱུར་པའི་བདེ་ཆེན་བསྡུས་པ་ལ། །ཕྱག་རྒྱ་དང་བཅས་བྱེད་པ་དེ་ལ་ཕྱག་འཚལ་ལོ། །དཔལ་ལྡན་རྡོ་རྗེ་  
འཇིགས་བྱེད་ཀྱི་ཚོགས་ཀྱི་འཁོར་ལོ། སློབ་དཔོན་རཏྣ་ཨཱ་ཀ་ར་ཤཱནྟིས་མཛད་པ་རྫོགས་སོ།། །།རྒྱ་གར་གྱི་མཁན་པོ་འདི་པཾ་ཀ་ར་རཀྵི་ཏ་དང། ལོ་ཙཱ་བ་དགེ་སློང་རྡོ་རྗེ་གྲགས་ཀྱིས་བསྒྱུར་བའོ།།  
  
  
