  
།རྒྱ་གར་སྐད་དུ། ཤྲཱི་བཛྲ་བཧཻ་  
ར་བ་སྟུ་ཏི། བོད་སྐད་དུ། དཔལ་རྡོ་རྗེ་འཇིགས་བྱེད་ཀྱི་བསྟོད་པ། དཔལ་རྡོ་རྗེ་འཇིགས་བྱེད་ལ་ཕྱག་འཚལ་ལོ། །མི་ཐུང་སྒེག་པོ་སྤྲིན་འདྲའི་མདོག་འོད་ཟེར་བྱེ་བ་འཕྲོས་པས་བཞེངས། །མཚན་མ་འགྲེང་བ་མ་ཧེའི་ཞལ། །གཉིས་མེད་སྦྱོར་བས་ཁྱོད་རྒྱལ་མཛད། །བྱོལ་སོང་མ་  
ལུས་ཐམས་ཅད་ཀུན། །བཅུ་དྲུག་ཞབས་ཀྱིས་ཐམས་ཅད་མནན། །བརྐྱང་བསྐུམ་ཞབས་ནི་བརྗིད་པར་གནས། །སྟོབས་ལྡན་ཁྱོད་ལ་ཕྱག་འཚལ་ལོ། །གླང་པོའི་པགས་པ་ཕྱག་གཉིས་འཛིན། །གཡས་ཀྱི་དད་པོ་གྲི་གུག་སྟེ། །གཉིས་པས་མཚོན་རྩེ་གཅིག་པ་འཛིན། །གསུམ་པའི་ཕྱག་གིས་གཏུན་ཤིང་བསྣམས། །བཞི་པ་  
ཆུ་གྲི་བཟང་པོ་འཛིན། །ལྔ་པ་རྡོ་རྗེ་རྩེ་གཅིག་བསྣམས། །དྲུག་པའི་ཕྱག་གིས་སྟ་རེ་འཛིན། །བདུན་པའི་ཕྱག་གིས་མདུང་འཛིན་ཏེ། །བརྒྱད་པའི་ཕྱག་གིས་མདའ་འཛིན་ཏོ། །དགུ་པ་འགུགས་དོན་ལྕགས་ཀྱུ་འཛིན། །བཅུ་པ་ཁྱབ་འཇུག་དབྱུག་ཏོ་བསྣམས། །བཅུ་གཅིག་རྟོག་  
འཇོམས་ཁ་ཊཱཾ་ག་ཆོས་འཁོར་བསྐོར་བ་བཅུ་གཉིས་པ། །བཅུ་གསུམ་ཡེ་ཤེས་རྡོ་རྗེ་འཛིན། །བཅུ་བཞི་བརྡུངས་དོན་ཐོབ་བསྣམས། །བཅོ་ལྔ་དགྲ་གསོད་རལ་གྲི་འཛིན། །བཅུ་དྲུག་ཅང་ཏེའུ་གཉིས་མེད་བརྡུང། །དེ་ལྟར་འཛིན་ལ་ཕྱག་འཚལ་བསྟོད། །གཡོན་གྱི་དང་པོས་  
ཐོད་པ་འཛིན། །གཡོན་གྱི་གཉིས་པས་ཚངས་མགོ་བསྣམས། །གསུམ་པ་ཤེས་རབ་ཕུབ་འཛིན་ཏེ། །བཞི་པ་བསྒྲུབ་བྱའི་རྐང་པ་འཛིན། །ལྔ་པ་བཅིང་དོན་ཞགས་པ་འཛིན། །དྲུག་པ་གཞུ་འཛིན་ཐབས་ཀྱི་དོན། །བདུན་པ་ཉོན་མོངས་རྒྱུ་མ་འཛིན། །བརྒྱད་པ་ཤེས་རབ་དྲིལ་  
  
༄༅། །བུ་འཁྲོལ། །དགུ་པ་རྡེག་དོན་ལག་པ་འཛིན། །བཅུ་པ་བྲི་དོན་དུར་ཁྲོད་རས། །བཅུ་གཅིག་གསལ་ཤིང་ཉོན་མོངས་འབུགས། །བཅུ་གཉིས་སྲེག་དོན་མེ་ཐབ་འཛིན། །བཅུ་གསུམ་པ་ན་ཐོད་ཚལ་འཛིན། །བཅུ་བཞི་སྡིགས་མཛུབ་བསྡིགས་པར་མཛོད། །  
བཅོ་ལྔ་འཕན་བསྣམས་དུག་གསུམ་འཇོམས། །བསྒྲུབ་བྱ་རླུང་བསྐུར་བཅུ་དྲུག་རས། །གཡོན་པས་འཛིན་ལ་ཕྱག་འཚལ་བསྟོད། །དུར་ཁྲོད་ཆེན་པོའི་དཀྱིལ་འཁོར་ན། །སྣ་ཚོགས་པདྨ་ཉི་མའི་གདན། །གཞལ་ཡས་མེ་དཔུང་དཀྱིལ་ན་བཞུགས། །འཇིགས་མཛད་སྐུ་ལ་ཕྱག་  
འཚལ་བསྟོད། །བརྒྱ་ཕྱེད་མགོ་བོའི་དོ་ཤལ་ཅན། །དབུ་རྒྱན་ཐོད་པ་ལྔ་ལྔས་བརྒྱན། །དབུ་སྐྲ་སེར་པོ་གྱེན་དུ་འབར། །ཞལ་དགུ་པ་ལ་ཕྱག་འཚལ་བསྟོད། །སྤྱན་བཟློག་ཉི་ཤུ་རྩ་བདུན་དམར། །ལྗགས་འདྲིལ་ཞལ་ནས་ཧ་ཧར་བཤད། །མཚན་དང་དཔེ་བྱད་ཡང་དག་ལྡན།།  
མ་ཧེའི་ཞལ་ལ་ཕྱག་འཚལ་བསྟོད། །འདི་ནི་བསྟོད་པའི་དམ་པ་ཡིན། །རྣལ་འབྱོར་ཀུན་གྱིས་རྙེད་དཀའ་བ། །འོད་འབྱུང་དད་ཅིང་གུས་པས་ཞུས། །དོན་ཡོད་རྡོ་རྗེ་མཁས་པས་བྱས། །འདི་བྱས་པ་ཡི་དགེ་བ་ཡིས། །ཀུན་གྱིས་འཇིགས་བྱེད་ཞལ་མཐོང་ཤོག་དཔལ་རྡོ་རྗེ་  
འཇིགས་བྱེད་ཀྱི་བསྟོད་པ་པཎྜི་ཏ་དོན་ཡོད་རྡོ་རྗེས་མཛད་པ་རྫོགས་སོ།། །།པཎྜི་ཏ་དེ་ཉིད་དང། ཞང་ལོ་ཙཱ་བ་ཤེས་རབ་བླ་མས་བསྒྱུར་བའོ།།  
  
  
