  
།རྒྱ་གར་སྐད་དུ། །ཡ་མཱ་  
རི་མཎྜལ་ནོ་པི་ཀ་ཡ་མཱནྟ་ཀོ་ད་ཡ་ནཱ་མ། བོད་སྐད་དུ། གཤིན་རྗེ་དགྲའི་དཀྱིལ་འཁོར་གྱི་ཆོ་ག་གཤིན་རྗེ་གཤེད་འབྱུང་བ་ཞེས་བྱ་བ། དཔལ་རྡོ་རྗེ་ཁྲག་འཐུང་ལ་ཕྱག་འཚལ་ལོ། །རབ་ཏུ་མཛེས་པའི་སྐུ་འབར་ཐུབ་དབང་འོད་ཚོགས་ཅན། །རང་འོད་གཉིས་མེད་འཁྲིལ་ཞིང་དཔེ་བྲལ་བདེ་  
  
།རབ་ཆགས་མཛེས་པས་ལྷ་དང་ཁྲོ་བས་འཁྲུགས་ལྟ་ལ་བློ་མཉམ་འཇུག་མཛད་གཤིན་རྗེ་གཤེད་དེར་མངོན་ཕྱོགས་ཏེ། ། །རྒྱུད་རྒྱལ་ཡོན་ཏན་མང་ལྡན་མཁས་པའི་སྤྱོད་ཡུལ་བ། །གཤིན་རྗེ་དགྲ་ཡིད་དོན་ལ་བདག་བློ་བླུན་གྱུར་ཀྱང། །ཞལ་གྱི་པདྨ་ལས་རྙེད་དེ་ཡི་རྗེས་  
འབྲངས་ནས། །དབང་བསྐུར་སྒྲུབ་བཅས་ལོ་འདབ་རྩེ་ཙམ་བྱ་བར་འདོད། །དེ་ལ་དང་པོར་སྔགས་པ་ནི། །རང་ལུས་འཇིག་ནའང་གཞན་དོན་འདོད། །རྙེད་དང་བཀུར་སྟི་ལ་མ་ཆགས། །རྒྱུད་འདིར་གསང་སོགས་དབང་བསྐུར་བས། །རི་བོའི་ཕྱོགས་སོགས་འབྱོར་པ་ཡོད། །ལྗོན་ཤིང་  
གིས་བཀླུབས་ཡིད་དུ་འོང། །སྐྱེ་བོ་འདུས་ནས་རྣམ་བྲལ་ཞིང། །དྲིས་བྱུགས་མེ་ཏོག་ལེགས་བཀྲམ་པར། །དང་པོར་གདོང་སོགས་དག་བྱས་ལ། །སྤྲོ་བས་བདེ་བའི་སྟན་འདུག་ནས། །སྙིང་གར་ཟླ་བའི་དཀྱིལ་འཁོར་ལ། །ཡ་སྔོན་འོད་དང་ལྡན་པ་བསམ། །དེ་འོད་ལས་བྱུང་རིགས་  
ཚོགས་ཀྱིས། །བླ་མ་རྫོགས་སངས་རྒྱས་བཀུག་ནས། །རྣམ་ཐར་གྱི་སྒོ་དག་བྱས་ཏེ། །དག་པར་གྱུར་པས་མངོན་སུམ་བལྟ། །གཤིན་རྗེ་གཤེད་པོར་སྒྲུབ་པ་ཡང། །བསོད་ནམས་མེད་པར་མི་འགྲུབ་ལ། །སྦྱིན་སོགས་བསོད་ནམས་བྱ་བ་ཡང། །དབུལ་ཕྱིར་བདག་གིས་  
མི་ནུས་པས། །ཚེ་རབས་སྔོན་ནས་ཚངས་སྤྱོད་བཞི། །འབྲས་བུ་ཡིད་བཞིན་ནོར་བུ་ལྟར། །འགྲོ་བ་ཀུན་གྱི་དོན་བྱེད་པའི། །ཡ་ཉིད་རབ་ཏུ་དྲན་པར་བྱ། །དེ་ལས་བདག་ཉིད་མཱཾ་སྤྲུལ་ཏེ། །ལན་གསུམ་བསྐོར་ཞིང་ཕྱག་འཚལ་བསམ། །དེ་སྤྲུལ་རིག་མའི་ཚོགས་རྣམས་  
ཀྱིས། །མ་ལུས་མཆོད་པས་མཉེས་པར་བྱ། །ལུས་ངག་ཡིད་ཀྱིས་སྡིག་བགྱིས་དང། །བགྱིད་དུ་སྩལ་དང་ཡི་རང་གང། །སྒྱུ་མ་སྒྱུ་མ་ལ་སོགས་བཞིན། །ཐུགས་རྗེ་ཅན་རྣམས་མདུན་དུ་འཆགས། །སྔོན་བྱས་མ་ལུས་བཤགས་ནས་ནི། །ཕྱིན་ཆད་དེ་ལ་མི་འཇུག་ཅིང། །བྱང་  
ཆུབ་སྙིང་པོར་གནས་ཀྱི་བར། །མི་དགེ་ཀུན་ལས་ལྡོག་པར་བགྱིད། །སངས་རྒྱས་དེ་སྲས་འཕགས་རྣམས་དང། །སྲིད་པ་མཐར་ཕྱིན་དམ་པའི་ཆོས། །སྐྱབས་ཀྱི་དམ་པ་དེ་གསུམ་ལ། །དེང་ཉིད་གུས་པས་སྐྱབས་སུ་མཆི། །རྣམ་རྟོག་རྒྱ་མོས་རབ་བཅིངས་ཤིང། །  
  
༄༅། །འཁོར་བའི་རྒྱ་མཚོར་ནུབ་པ་ཀུན། །བསྒྲལ་ཕྱིར་བདེ་གཤེགས་ཉིད་ཐོབ་པར། །བྱང་ཆུབ་མཆོག་ཏུ་སེམས་བསྐྱེད་དོ། །བདེ་གཤེགས་སྲས་བཅས་འཕགས་སྐྱེས་པོ། །ཀུན་གྱི་དགེ་བ་ཀུན་བསྡུས་ལ། །སེལ་མེད་རབ་ཏུ་ཡི་རང་ཞིང། །ལེགས་སོ་  
ཞེས་ཀྱང་བསྔགས་པར་བྱ། །དུས་གསུམ་བདེ་གཤེགས་སྲས་བཅས་ཀུན། །གཤེགས་ཤིང་གཤེགས་དང་གཤེགས་འགྱུར་བའི། །སྦྱིན་སོགས་ལམ་གྱི་རང་བཞིན་གང། །ཅི་ཡོད་སྟོབས་ཀྱིས་ཡང་དག་བསྟེན། །ཡོན་ཏན་རྒྱ་མཚོ་ལྡན་རྣམས་ལ། །བདག་  
ཉིད་བདག་གིས་དབུལ་ལགས་ཀྱིས། །ཐུགས་རྗེ་མངའ་བ་ཁྱེད་རྣམས་ཀྱིས། །སོ་སོར་ནང་འཁོར་སྤྱོད་དུ་བཞེས། །གང་ཞིག་མྱ་ངན་འདའ་བཞེད་པ། །ཇི་སྲིད་འཁོར་བ་གནས་པར་དུ། །དེ་སྲིད་མྱ་ངན་མི་འདའ་བར། །ཐུགས་རྗེ་ཅན་ལ་གསོལ་བ་འདེབས། །བྱང་  
ཆུབ་ཤིང་ལ་གཟིགས་རྣམས་ལ། །ཐེག་ཆེན་བདུད་རྩི་རབ་བཤད་པར། །འགྲོ་བའི་ཡབ་ཏུ་གྱུར་རྣམས་ལ། །འཁོར་ལོ་བསྐོར་བར་གསོལ་བ་གང། །ལུས་ངག་ཡིད་ཀྱི་དགེ་བ་གང། །བགྱིས་པ་མ་ལུས་ཀུན་བསྡུས་ནས། །འགྲོ་བ་ཀུན་གྱི་བདེ་ཆེན་ཉིད། །ཐོབ་པའི་རྗེས་  
སུ་མཐུན་གྱུར་ཅིག། །དེ་ལྟར་བསོད་ནམས་ཚོགས་བསགས་ལ། །གཞན་དོན་ལྷུར་མཛད་ཐུགས་མཉེས་ནས། །རིགས་ཀྱི་བུ་ཁྱོད་ལེགས་སོ་ཞེས། །གཏང་རག་གནང་ནས་མི་སྣང་གྱུར། །རྣམ་རྟོག་རྒྱ་མཚོ་གཏིང་ཟབ་པར། །ཡང་དག་ལྟ་བའི་གྲུ་ཤོར་ཅིང། །སྣ་ཚོགས་  
ལྟ་བས་གཡེངས་རྣམས་ལ། །ཐུགས་རྗེ་ཆེན་པོས་དམིགས་ནས་སུ། །རང་བཞིན་མེད་པས་སྟོང་པ་ཉིད། །རྒྱུ་དང་བྲལ་བས་མཚན་མ་མེད། །རྣམ་རྟོག་མེད་པས་རྣམ་བྲལ་བར། །བྱང་ཆུབ་སེམས་མཆོག་བསྒོམ་པར་བྱ། །ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཧཾ་  
སྔགས་འདི་བཟླས་ནས་འགྲོ་ཀུན་གྱི། །ལུས་ངག་ཡིད་རྣམས་ངོ་བོ་གཅིག། །སྟོང་ཕྱིར་དེ་རྣམས་བརྟགས་པ་ཙམ། །བརྟགས་པ་ཡིན་ཕྱིར་ལུས་ངག་ཡིད། །ཨོཾ་ཨཱ་ཧཱུཾ་ཡིག་གསུམ་བྱས་ལ། །འོད་འབར་ཧོཿ་གཉིས་པར་གནས་པ། །ཟླ་བའི་དཀྱིལ་འཁོར་སྟེང་དུ་  
  
།ནམ་མཁའ་ལ་གནས་བསམ་པར་བྱ། །དེ་ལས་ཨཱ་ཆད་བྱུང་ཉི་མ། །དེ་དབུས་ཡི་གེ་ཧཱུཾ་མཐིང་ལས། །སྣ་ཚོགས་རྡོ་རྗེ་འོད་འབར་བ། །ལྟེ་བར་ཡི་གེ་ཧཱུཾ་བཅས་བསམ། །དེ་འོད་ཕྱོགས་བཅུར་རབ་འཕྲོས་པས། །འོད་འབར་རྡོ་རྗེའི་གུང་དུ་བསམ། །དེ་དབུས་པདྨ་ཟླ་སྟེངས་སུ། །སཾ་དཀར་ལས་བྱུང་རྡོ་རྗེ་  
ལས༑ །ཀུན་བཟང་ཡུམ་བཅས་བསམ་པར་བྱ། །འབྲུ་ལྔས་དེ་ཞུ་ལ་ས་བྱུང་བ། །ཆོས་དབྱིངས་དཀར་པོ་གྲུ་གསུམ་པ། །གྱེན་དུ་གནས་པ་ཕྱོགས་འོད་བསྐོར། །པདྨོ་སྣ་ཚོགས་པཾ་ལས་སྐྱེས། །འདབ་མ་འབུམ་ལྡན་དེ་དབུས་བསམ། །གེ་སར་དབུས་སུ་ཁཾ་ཡིག་ལས། །སྣ་ཚོགས་རྡོ་རྗེ་འོད་ཚོགས་ཅན། །  
ལྟེ་བར་བྷྲཱུཾ་སེར་ལས་བྱུང་བའི། །རིག་བཅས་རྟག་པ་ལས་བྱུང་བ། །གཞལ་ཡས་ཁང་མཆོག་གྲུ་བཞི་པ། །སྒོ་བཞི་རྟ་བབས་མུ་ཁྱུད་བཅས། །རྡོ་རྗེ་ར་བ་འོད་ཕྲེང་བསྐོར། །དབུས་སུ་རྡོ་རྗེ་རྒྱ་གྲམ་མཛེས། །པདྨ་ཉི་མའི་གདན་ལྡན་བསྒོམ། །གཞིའོ། །།ལྟེ་བའི་གདན་སྟེངས་བསམ་བྱ་བ། །ཨ་དང་  
ཨཱ་མཐར་ཐུག་ཕྲེང་གཉིས། །དེ་ལས་ཟླ་བ་དེ་ཡིས་བརྒྱན། །ཀ་སོགས་དཔེ་བྱད་འོད་ལྡན་པ། །ཟུང་གཅིག་ལས་བྱུང་གཉིས་པ་སྟེ། །དབུས་སུ་འདོད་ཆགས་ཡི་གེ་རཾ། །དེས་བཞུ་འོད་ཀྱི་གོང་བུ་ལས། །དཀར་དམར་ཧཱུཾ་ནི་རབ་ཏུ་བསམ། །དེ་མདོག་རྡོ་རྗེ་དེ་ཡིས་བརྒྱན། །བཛྲོད་ཀོཧཾ་ང་རྒྱལ་བསྐྱེད། །རྡོ་རྗེ་  
འཆང་མཆོག་འོད་ཚོགས་ཅན། །ཞལ་གསུམ་སྔོ་དཀར་དམར་བ་ལ། །རྡོ་རྗེ་རལ་གྲི་གཡས་གཉིས་ན། །གཞན་གཉིས་འཁོར་ལོ་པདྨ་འཆང། །གྲི་གུག་བནྡྷས་རང་འོད་འཁྱུད། །བདེ་བས་གང་བ་བསམ་པར་བྱ། །རྣམ་པ་ལྔ་ཡི་རང་བཞིན་གང། །དེ་ནི་སངས་རྒྱས་གཟུགས་བརྙན་ནོ། །རྣལ་འབྱོར་རོ། །འདོད་  
ཆགས་ཆེན་པོས་འདུལ་བ་ཡི། །སྣོད་དུ་འཇིག་རྟེན་མཐོང་ནས་སུ། །རང་སྙིང་ལས་བྱུང་འོད་ཟེར་གྱིས། །ཁྱབ་སྟེ་སྣ་ཚོགས་སངས་རྒྱས་བྱས། །བཀུག་ནས་བདག་བཞུགས་པ་ཡི། །བདེ་བ་ཆེན་པོ་ཉིད་དུ་གྱུར། །མཁའ་ལ་གནས་པའི་ཡིག་འབྲུ་ལྔ། །ཇི་ལྟར་སྐར་མངའ་འཕོ་བ་ལྟར། །ཁར་ཐིམ་ཁུ་བར་རབ་  
འཕྲོས་པས། །རིག་དང་བཅས་པའི་ཀུན་བཟང་ཞུ། །འོད་ཀྱི་གོང་བུར་གྱུར་པ་ལས། །ཐིག་ལེ་ཕྲ་མོ་བཞི་ཆད་དེ། །བྱམས་སོགས་ཙ་རྩི་ཀཱ་སོགས་ཀྱིས། །སྙན་པའི་གླུ་ཡིས་བསྐུལ་བ་བསམ། །རྗེ་བཙུན་ཐུགས་རྗེས་ཁྲོ་བཞེངས་ལ། །གནས་གསུམ་ཀུན་གྱི་གཏི་མུག་སྤོངས། །གཙོ་བོ་བདུད་རྣམས་ཀུན་  
  
༄༅། །ལས་རྒྱལ། །རྗེ་བཙུན་ཁྲོས་པའི་ཐུགས་ཀྱིས་བཞེངས། །འཇིག་རྟེན་མགྲོན་གཉེར་སྟོང་གནས་ཤིང། །རྗེ་བཙུན་འཇིག་རྟེན་བསོད་ནམས་བཞེངས། །ཀྱེ། ཁྱོད་ནི་སྟོང་དམིགས་ཅི་སྟེ་བཞུགས། །འཇིག་རྟེན་བྱང་ཆུབ་རང་བཞིན་མགྲོན། །འདོད་ཆགས་ལ་ནི་དགའ་བ་ཡིས། །ཞུ་བ་ལ་  
ནི་བསྐུལ་ནས་སུ། །དེ་ཉིད་ལ་ཐིམ་ཡང་སྔོན་གྱུར། །རྡོ་རྗེ་ལས་བྱུང་མི་བསྐྱོད་པ། །གཡས་གཡོན་དཀར་དང་དམར་བ་ལ། །འོད་འབར་མཐིང་ག་སྔོན་མཚུངས་ཕྱག་རྒྱན་ཀུན་བཀླུབས་པའི་སྦྲུལ་གྱིས་བཅིངས། །ཡུམ་ལྡན་ཐུབ་པའི་འོད་ཀྱིས་འཁྲིགས། །འཁོར་དང་མྱ་ངན་འདས་དངོས་ཀྱི། །སྐུ་དེ་བྱང་  
ཆུབ་སེམས་མཆོག་གོ། །ཨོཾ་སྭ་བྷཱ་ཝ་ཨཱཏྨ་ཀོཧཾ། རྗེས་སུ་རྣལ་འབྱོར་རོ། །གསང་བྱིན་བརླབ་དང་རྗེས་ཆགས་ནི། །རྒྱུད་འདིར་བདག་གིས་མཐོང་མེད་ཀྱང། །རྒྱུད་རྒྱལ་དོན་འདིར་མི་འགལ་ཕྱིར། །བྱིན་རླབས་རྗེས་ཆགས་བྱ་བར་འོས། །རང་སྙིང་ས་བོན་འོད་ཟེར་གྱིས། །མཁའ་ཁྱབ་བདེ་གཤེགས་ཀུན་  
བཀུག་ནས། །རྡོ་རྗེ་ལས་བྱུང་པད་ལྟེ་ལ། །བདེ་བའི་རྒྱུན་དུ་འཕྲོས་པར་བསམ། །དགའ་བའི་ཐིག་ལེ་ས་བོན་ནི། །འོག་ནས་འཆད་པ་ཉིད་དུ་གྱུར། །དེ་ལས་ཐུགས་ཀྱི་ཕྱག་རྒྱ་སྟེ། །དེ་ལས་ཕྱག་རྒྱ་ཆེན་པོར་བལྟ། །སྣོད་ཆེན་བཞི་ཡང་རྫོགས་པ་དང། །བློ་ལྡན་ཕྱིར་རོལ་སྤྲོ་བར་བྱ། །ཧྲཱིཥྚྀ་ལ་སོགས་  
གསང་སྔགས་ཀྱིས། །ཞེ་སྡང་མཐིང་ག་རྡོ་རྗེ་དང། །རལ་གྲི་འཁོར་ལོ་པདྨ་འཆང། །སྤྲོས་ནས་སླར་བྱོན་བདག་ལ་ཐིམ། །ཛིན་ཛིཀ་ཅེས་བརྗོད་པ་ཡིས། །གཏི་མུག་དཀར་པོ་འོད་འབར་བ། །འཁོར་ལོ་རལ་གྲི་རིན་ཆེན་པད། །མཁའ་ལས་བཏོན་ནས་ཤར་ཕྱོགས་སུ། །ལྷོ་ཕྱོགས་རྡོ་རྗེའི་རང་ཉིད་ལས།།  
རཏྣ་དཧྲྀཀ་གིས་སེར་སྣ་ནི། །བཙོ་མ་གསེར་དང་མཚུངས་པའི་མདོག་རིན་ཆེན་རལ་གྲི་འཁོར་ལོ་པད། །ཨཱ་རོ་ལྀཀ་གིས་ནུབ་ཕྱོགས་སུ། །འདོད་ཆགས་བྱུ་རུ་བཅག་འདྲ་བ། །པདྨ་དང་ནི་རལ་གྲི་དང། །འཁོར་ལོ་རིན་ཆེན་འཆང་བ་མཆོག་པྲཛྙཱ་དཧྲྀཀ་ཅེས་བྱ་བ་ཡིས། །བྱང་དུ་ཕྲག་དོག་  
ཆེན་པོ་སྟེ། །སྔོ་བསངས་རལ་གྲི་རྡོ་རྗེ་དང། །འཁོར་ལོ་པདྨ་འཛིན་པའོ། །མུངྒར་དཧྲྀཀ་གིས་དེ་བཞིན་ཏེ། །སྔོན་པོ་ཐོ་བ་རལ་གྲི་དང། །རིན་ཆེན་པདྨ་འཛིན་པ་ནི། །ཤར་གྱི་སྒོ་རུ་བསམ་པར་བྱ། །དཎྜ་དཧྲྀཀ་ཅེས་བྱ་བ་ཡིས། །བེ་ཅོན་འཛིན་པ་དཀར་བ་སྟེ། །བེ་ཅོན་རལ་གྲི་འཁོར་ལོ་པད། །ལྷོ་ཡི་སྒོ་རུ་  
  
།པདྨ་དཧྲྀཀ་གིས་ནུབ་སྒོ་རུ། །པདྨ་རཱ་གའི་མདོག་འདྲ་བ། །པདྨ་རལ་གྲི་རྡོ་རྗེ་དང། །རིན་ཆེན་འཛིན་པ་བསམ་པར་བྱ། །ཁཌྒ་དཧྲྀཀ་གིས་བྱང་སྒོ་རུ། །ལྗང་གུ་རལ་གྲི་འཛིན་པ་སྟེ། །རལ་གྲི་རྡོ་རྗེ་འཁོར་ལོ་ཅན། །རིམ་བཞིན་འཆང་བ་འཁྲུགས་པའོ། །དྭེ་ཥ་ར་ཏི་ཞེས་དེ་ཉིད། ཙ་རྩི་ཀཱ་  
མདོག་དཀར་མོ་ལ། །གཙོ་བོ་དང་མཚུངས་ཕྱག་མཚན་ཅན། །མེ་ཡི་ཕྱོགས་སུ་ལེགས་པར་གཞག་མོ་ཧ་ར་ཏི་ཞེས་པ་ཡིས། །ཕག་མོ་སྐུ་མདོག་སྔོན་མོ་ལ། །རང་གི་གཙོ་བོའི་ཕྱག་རྒྱ་ཅན། །སྤྲོས་ནས་བདེན་བྲལ་གྲྭ་ལའོ། །རཱ་གར་ཏི་ཞེས་སྔགས་ཀྱིས། །དབྱངས་ཅན་མ་ནི་དམར་མོ་ལ། །པདྨ་  
ལ་སོགས་འཛིན་པའི་ཕྱག་རླུང་མཚམས་ན་ནི་འགྲོ་དོན་མཛད། །བཛྲ་ར་ཏི་ཞེས་པ་ཡིས། །མཛོད་ལྡན་ལྗང་གུ་ཨུཏྤལ་ཅན། །ཕྱི་མ་གཙོ་བོའི་མཚན་འཛིན་མ། །དབང་ལྡན་གྲྭ་རུ་བསམ་པར་བྱ། །གཏི་མུག་གཤིན་རྗེ་ལྷ་མོ་བཞི། །པདྨ་ཟླ་བའི་གདན་ལ་བཞུགས། །ལྷག་མ་པདྨ་ཉི་མ་ལ། །ལྔ་ཕྲག་  
གཉིས་དང་དྲུག་ཕྱེད་ལྷ། །གྲི་གུག་བནྡྷའི་ཕྱག་ཟུང་ཅིག་མཐུན་པར་རང་གི་རིག་མ་འཁྱུད། །བཞིར་གྱུར་དབུས་སུ་དེ་འོད་བསམ། །སྔོན་པོའི་གཡས་དཀར་གཡོན་པ་དམར། །དཀར་པོའི་གཡས་སྔོ་གཡོན་པ་དམར། །དམར་པོ་སེར་པོ་ལྗང་གུ་ཡི། །གཡས་སྔོ་གཡོན་པ་དཀར་པོ་ཡིན། །རལ་བའི་ཐོར་  
ཚུགས་འོད་ཕྲེང་ཅན། །མ་ལུས་འཁྲུགས་པ་སྦྲུལ་གྱིས་བརྒྱན། །མེ་མཚམས་ལ་སོགས་བྷནྡྷ་བཞི། །ཟླ་བས་གང་བ་ཨོཾ་གྱིས་མཚན། །པདྨ་ཟླ་བའི་དཀྱིལ་འཁོར་ལ། །དེ་ཉིད་གསུམ་གྱིས་རིམ་བཞིན་གདོན། །རྫོགས་པའི་རྣལ་འབྱོར་རོ། །དཀྱིལ་འཁོར་ལྷ་རྣམས་ཐམས་ཅད་ཀྱི། །མིག་དང་རྣ་བ་  
སྣ་དང་ལྕེ། །ལུས་ཡིད་སྐྲ་མཚམས་བྲང་རྩེ་རུ། །ཀྵིཾ་ཛི་ཁཾ་གཾ་ཀཾ་སཾ་ལས། །གཏི་མུག་གཤིན་དགྲ་སོགས་རིམ་བཞིན། །རྡོ་རྗེ་ཅན་སོགས་ཁ་དོག་རྒྱ། །མངོན་པར་ཤེས་པའི་དོན་དུ་ནི། །རྡོ་རྗེ་སྐྱེ་མཆེད་རྣམ་པར་བསྒོམ། །སྙིང་མགྲིན་དཔྲལ་བའི་ཟླ་སྟེངས་སུ། །རྡོ་རྗེ་པདྨ་འཁོར་ལོ་ལ། །ཧཱུཾ་ཨཱ་ཨོཾ་ཡིག་  
བཀོད་བྱས་ཏེ། །དེ་ལས་ཕྱག་རྒྱ་དེ་བྱུང་སྐུ། །ཞེ་སྡང་འདོད་ཆགས་གཏི་མུག་དང། །འདྲ་བར་ཐུགས་སོགས་བསྒོམ་བྱས་ཏེ། །དེ་དག་ཐམས་ཅད་རང་རང་རྒྱ། །མཚན་མའི་ལྟེ་བར་ཧཱུཾ་ཨཱ་ཨོཾ། །དེ་ལས་ཙ་རྩི་ཀཱ་སོགས་སྤྲོ། །མཁར་བཀུག་སངས་རྒྱས་མཉེས་བྱས་ནས། །སྤྱན་དྲངས་ཐུགས་གསུང་སྐུར་  
  
༄༅། །བཅུག་ལ། །བྱིན་གྱིས་བརླབ་པའི་སྔགས་འདི་བརྗོད། །ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷ་ཝ་ཨཱཏྨ་ཀོཧཾ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོཧཾ། ཡེ་ཤེས་སེམས་དཔའི་ཐུགས་ཀ་ཡི། །ས་བོན་ལས་འོད་ལྷ་  
མོར་སྤྲོ། །ཕྱོགས་བཅུའི་མགོན་པོ་མཆོད་བྱས་ནས། །དབང་བསྐུར་བ་ཡང་བླང་བར་བྱ། །དེ་ནས་དེ་བཞིན་གཤེགས་དག་ལས། །སྤྲུལ་པའི་ཙ་རྩི་ཀ་ལ་སོགས། །ཕྱག་ན་ཡེ་ཤེས་ཆུས་གང་བའི། །བུམ་པ་ཟླ་འོད་ལེགས་ཐོགས་ཏེ། །ཡིད་འོང་བཀྲ་ཤིས་གླུ་ལེན་ཅིང། །སིལ་སྙན་སྤོས་  
ཀྱི་སྤྲིན་དག་དང། །དྲི་མེད་དབང་བསྐུར་སྤྲིན་ཕབ་པས། །སོ་སོའི་གཙོ་བོས་དབུ་བརྒྱན་ནོ། །རང་སྙིང་འོད་ཀྱི་ཙ་རྩི་ཀཱ། །བསྐུལ་ནས་དེ་ཡི་ཐུགས་ཀ་ནས། །རང་འདྲ་འཕྲོས་ཏེ་ཁྲོ་མོ་བཀུག་རྡོ་རྗེའི་གུར་སྟེངས་བཞུགས་བསམས་ལ། །ཁྲོ་བོ་རྣམས་ཀྱིས་མངོན་བསྐྲད་དེ། །རྡོ་རྗེའི་ར་བ་བཤིག་  
བྱས་ནས། །ཞུགས་ཏེ་རང་མདུན་པདྨར་བསམ། །དེ་ནས་སྙིང་འཕྲོས་ཁྲོ་བོ་ཡིས། །ཕུར་བཤིག་ཕྱིར་བརྩིགས་སྙིང་ཞུགས་བསམ། །རང་མདུན་དུང་ཆོས་སོགས་གསུམ་བཞག་མེ་ཏོག་དཀར་ལྡན་དྲི་ཆུས་བཀང། །དེ་མདུན་མན་འཇི་གཉིས་སྟེངས་སུ། །གསེར་སོགས་གསོལ་བའི་སྣོད་  
གཉིས་བཞག་གཡས་ཕྱོགས་དུང་ནི་གསུམ་པ་ལ། །འོག་ནས་འབྱུང་བའི་ཆོ་གས་སུ། །བྱིན་བརླབས་བདུད་རྩི་བཅུ་བྱེད་བླུགས། །ཧྲཱི་ཥྚྲི་ཝི་ཀྲྀའི་སྔགས་བཟླས་ལ། །ཀུ་ཤའི་བམ་པོས་དང་པོའི་ཆུ། །བཟེད་ཞལ་དང་པོར་ལན་གསུམ་གཏོར། །གཉིས་པ་ཆུ་དང་མེ་ཏོག་བཅས། །གཟུང་སྟེ་དེ་ཡི་  
སྣོད་ཉིད་ལ། །ཕྱོགས་སུ་དུང་ནི་གསུམ་པ་ལ། །ལན་གསུམ་ཉེ་རེག་སྦྱིན་པར་བྱ། །གསུམ་པ་བདུད་རྩི་དང་ལྡན་པས། །གཉིས་པར་མཆོད་ཡོན་ཆུ་ཡང་སྦྱིན། །དེ་ནས་མེ་ཏོག་གཟུང་བྱས་ལ། །ཞབས་བསིལ་ཕྱག་རྒྱ་དང་ལྡན་པས། །དེ་ཡི་སྣོད་ལ་ཞབས་བསིལ་སྦྱིན། །རང་སྙིང་འོད་ཀྱིས་ཐོ་བ་བསྐུལ། །  
མུངྒར་ཛཿ་ཞེས་བརྗོད་ནས་དགུག་དེ་བཞིན་བེ་ཅོན་བསྐུལ་བ་ཡིས། །དཎྜ་ཧཱུཾ་ཞེས་བརྗོད་ནས་གཞུག་སྙིང་པོས་པདྨ་བསྐུལ་ནས་སུ། །པདྨ་བཾ་ཞེས་བརྗོད་ནས་བཅིང། །དེ་བཞིན་རལ་གྲི་འཛིན་བསྐུལ་ཏེ། །ཁཌྒ་ཧོཿ་ཞེས་བརྗོད་མཉེས་བྱ། །རང་སྙིང་ཡེ་ཤེས་འོད་ཟེར་གྱིས། །མཁའ་ཁྱབ་སངས་  
  
།ཁར་ཐིམ་ལུས་ཀྱི་བཅུད་གྱུར་ཏེ། །རྡོ་རྗེ་ལམ་བྱུང་ཤེས་རབ་ཀྱི། །པདྨའི་སྙིང་པོར་རབ་འཕྲོས་ལས། །ལྷ་མོའི་ཚོགས་ནི་མཛེས་གྱུར་ཏེ། །བ་སྤུའི་བུ་ག་ལས་འཕྲོས་ནས། །མེ་ཏོག་སྣ་ཚོགས་མཛེས་རྣམས་ཀྱི། །སྡོང་བུ་ལག་བས་ལེགས་བཟུང་ནས། །སྒེག་དང་  
བཅས་པས་མཆོད་བྱས་ཏེ། །རབ་སྙན་ཡིད་འཕྲོག་གླུ་དང་ནི། །སྣ་ཚོགས་མཛེས་པའི་གར་གྱིས་སུ། །བདེ་བ་ཆེན་པོ་རབ་ཏུ་སྟེར། །ཀྱེ་ཀྱེ་གཤིན་རྗེ་དགྲ་ནག་པོ། །བླ་མ་སྲིན་པོའི་གཟུགས་རང་བཞིན། །བདག་གིས་ཁྱོད་མཐོང་རྣམ་པར་འཇིགས། །ཁྲོ་བོའི་རང་བཞིན་ཉིད་སྤོངས་ཏེ། །  
བདག་པོ་ཡིས་ནི་གར་བྱས་པས། །མཐོ་རིས་མི་ཡུལ་ས་འོག་འདིར། །ནག་པོ་ཁྲོ་བོ་ཡིད་ཀྱིས་འཇིགས། །གར་བྱེད་ཁྱོད་ནི་འཇིགས་པ་ཆེ། །ནག་པོ་མིའུ་ཐུང་གཤིན་དགྲ་ནག་གཟུགས་ནི་རྣམ་པ་སྣ་ཚོགས་སྤྲུལ། །རྡོ་རྗེ་དབྱངས་ཅན་མས་ཞུས་པ། །གར་བྱེད་ཁྱོད་ནི་བདེ་བ་ཆེ། །ཧྲཱི་ཥྚྲིའི་  
སྔགས་ཀྱིས་གར་བྱེད་ཁྱོད། །གནས་གསུམ་ཀུན་གྱི་ཐེ་ཚོམ་སྤོངས། །རྗེ་བཙུན་གཤིན་རྗེ་ཁྲོ་བོ་ཁྱོད། །འགྲོ་བ་ཀུན་གྱིས་གར་བྱེད་མཐོང། །ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོཧཾ། སྒྲ་ཡུལ་ཐམས་ཅད་བྲག་ཅ་དང། །འདྲ་བར་རབ་ཏུ་བལྟ་བྱས་ཏེ། །རང་ཉིད་ལྷག་པའི་ལྷར་གནས་ལ། །  
ཡོན་ཏན་ཀུན་ནི་སྒྲོགས་པར་བསམ། །གཏི་མུག་རྡོ་རྗེའི་རང་བཞིན་ཁྱོད། །གཤིན་དགྲ་ནག་པོ་རབ་ཏུ་འཇིགས། །སྟོན་པ་སངས་རྒྱས་ཀུན་གྱི་བདག་མི་འཇིགས་སངས་རྒྱས་ཕྱག་འཚལ་བསྟོད། །སེར་སྣ་རྡོ་རྗེའི་རང་བཞིན་ཁྱོད། །གཤིན་དགྲ་ནག་པོ་ཤིན་ཏུ་འཇིགས། །ཐུགས་ཀྱི་རྡོ་རྗེ་རབ་སྣང་བ། །  
རིན་ཆེན་རྡོ་རྗེ་ཕྱག་འཚལ་བསྟོད། །འདོད་ཆགས་རྡོ་རྗེའི་རང་བཞིན་ཁྱོད། །གཙོ་བོ་འདོད་ཆགས་ཆོས་འབྱུང་བ། །དབྱངས་ཀུན་གྱི་ནི་མཆོག་གི་མཆོག་གསུང་གི་རྡོ་རྗེ་ཕྱག་འཚལ་བསྟོད། །ཕྲག་དོག་རྡོ་རྗེའི་རང་བཞིན་ཁྱོད། །ཐམས་ཅད་ལས་ཀུན་གཤིན་རྗེའི་དགྲ། །ལས་ཀྱི་རྡོ་རྗེ་རབ་སྣང་བ། །རལ་  
གྲིའི་ཕྱག་ལ་ཕྱག་འཚལ་བསྟོད། །སངས་རྒྱས་ཀུན་གྱི་རང་བཞིན་ཁྱོད། །སངས་རྒྱས་ཐམས་ཅད་གཅིག་བསྡུས་པ། །སངས་རྒྱས་ཀུན་གྱི་མཆོག་གི་མཆོག་དཀྱིལ་འཁོར་བདག་ལ་ཕྱག་འཚལ་བསྟོད། །ཡཾ་ལས་བྱུང་བ་སྔོན་པོ་ལ། །གཞུ་འདྲའི་བ་དན་མཚན་པ་སྟེ། །ཡཾ་གིས་བྱིན་བརླབས་རླུང་  
  
༄༅། །དཀྱིལ་འཁོར། །གཡོ་མེད་སྟེང་ན་མེ་ཉིད་ནི། །དམར་པོ་གྲུ་གསུམ་རཾ་ལས་བྱུང། །དེ་སྟེང་ཨ་ལས་བ་དན་ནི། །མཚན་ཉིད་ཐམས་ཅད་རྫོགས་པའོ། །དེ་ནང་བདུད་རྩི་རྣམ་ལྔ་ནི། །གཤིན་རྗེ་ལྔ་ཡི་ཡི་གེ་ལས། །ལྕགས་ཀྱུ་ལྔ་ནི་དེ་ཉིད་ཀྱི། །མིང་གི་ཐོག་མའི་ཡི་གེ་ལས། །ཧཱུཾ་  
དཀར་ལས་བྱུང་རྡོ་རྗེ་ཡིས། །དེ་ལ་ཁ་ནི་བཀབ་པར་བསམ། །མཐོ་གང་སྤགས་པའི་བར་སྣང་ལ། །ཟླ་བའི་སྟེང་དུ་ཨོཾ་དཀར་བསམ། །ཁ་བཀབ་རྡོ་རྗེའི་ལྟེ་བ་ཡིས། །ཧཱུཾ་ལས་འོད་འཕྲོས་པ་དན་བསྐུལ། །དེ་ཡིས་རླུང་བསྐྱོད་དེས་མེ་བསྐུལ། །རྫས་ཀུན་ཞུ་ཞིང་ཁོལ་བ་ལ། །རྡོ་རྗེས་འཁྲུག་ཅིང་ཞུ་གྱུར་  
པས། །ཤིན་ཏུ་དྲི་མེད་བདག་མཐོང་ནས། །ཨོཾ་ལས་འོད་བྱུང་ཡེ་ཤེས་ཀྱི། །བདུད་རྩི་བསྡུས་ནས་དེར་ཐིམ་པས། །གངས་ཆུ་འདྲ་བར་བསིལ་གྱུར་ཏེ། །ཡི་གེ་གསུམ་བརྗོད་བསྲུངས་ལ་བཞག་གཤིན་རྗེ་གཤེད་ཀྱི་ལྷ་རྣམས་ཀྱི། །ལྗགས་ལ་རྡོ་རྗེ་དཀར་པོ་རེ། །བསམས་ཏེ་དེ་ལས་འོད་ཟེར་ནི། །  
སྦུ་གུར་གྱུར་པ་རབ་འཕྲོས་ཏེ། །བདུད་རྩིར་ཟུག་ལ་རང་རང་སྔགས། །བརྗོད་པས་སྦུ་གུས་བཏུང་ནས་ཚིམ། །སྙིང་འོད་འཕྲོས་པས་ཕྱོགས་བཅུར་ཁྱབ། །དངོས་ཀུན་གཤིན་རྗེ་དགྲར་བྱས་ནས། །བསྡུས་ཏེ་བདག་ལ་ཐིམ་གྱུར་བས། །བདག་ཉིད་ཡར་ཐིམ་ཐིག་ལེར་གྱུར། །ཐིག་ལེར་འཁོར་ལོ་  
རྫོགས་པར་བསྐྱེད། །དེ་ཡི་འོད་ཀྱི་ཕྲེང་བ་ཡིས། །བདག་སོགས་ལྷ་རྣམས་བསལ་བྱས་ཏེ། །སྙིང་གར་དཀྱིལ་འཁོར་ཕྲ་གནས་པས། །བརྟན་པར་གྱུར་ནས་སྤྲོ་དང་བསྡུ། །ལས་དང་ཆོས་དང་ཆེན་པོ་དང། །གསང་གསུམ་དམ་ཚིག་ཕྱག་རྒྱ་སྟེ། །ཐུགས་གསུང་སྐུ་ཡི་རྡོ་རྗེ་ལ། །རང་རང་ས་བོན་ཐུགས་ཀར་  
བསམ། །ཡེ་ཤེས་སེམས་དཔའི་ཐུགས་ཀ་རུ། །ཧྲཱི་ཥྚྲྀ་ལ་སོགས་གསང་སྔགས་བསམ། །གསང་སྔགས་བཟླས་པས་གནས་བཞི་ནས། །ཁྲོ་བོའི་རྒྱུན་རྣམས་སྤྲོ་བསྡུ་བ། །རིམ་པའམ་ལྷན་ཅིག་བྱ་བར་འདོད། །དབུགས་དབྱུང་འཕྲོ་བར་བསམ་བྱ་སྟེ། །དབུགས་བསྡུ་སྔགས་ཀྱང་བསྡུ་བར་བྱ། །  
བགྲང་ཕྲེང་དུང་ཆེན་ལ་སོགས་ལ། །བདུད་རྩི་ལྔ་སོགས་མཆོད་བྱས་ནས། གཤིན་རྗེ་དགྲ་ཡི་སྐུར་བསམས་ཏེ། །མཐེ་བོ་ལྕགས་ཀྱུས་དྲང་ཞིང་བཟླས། །རང་སྙིང་དེ་བཞིན་དམིགས་ཉིད་པས། །སེམས་ལ་ཉམས་སུ་ཆུང་འགྱུར་ཞིང། །བཟླས་པས་སྐྱོན་ལག་གཡས་ཀྱིས། །བསྒྲིམས་ཏེ་རྡོ་རྗེ་གསོར་  
  
།གཡོན་པས་རྡོ་རྗེ་དྲིལ་གསིལ་ཞིང། །རྡོ་རྗེ་གླུ་ཚུལ་སྣ་ཚོགས་དང། །མཆོད་པ་སྣ་ཚོགས་རྣམས་ཀྱིས་མཆོད། །དཀྱིལ་འཁོར་བཞེངས་ལ་ཡང་བཟླས་སོ། །བདག་ཉིད་གཏོང་བར་འདོད་གྱུར་ན། །འགྲོ་བའི་དོན་ལ་འགྲོ་བསམས་ཏེ། །མཆོད་བསྟོད་བདུད་རྩི་མྱང་བྱས་ལ། །  
ཡིག་གསུམ་མཐའ་རུ་མུཿ་བཞག་པའི། །སྔགས་ཀྱིས་ཡེ་ཤེས་གཤེགས་པར་བསྐུལ། །ཏིང་ངེ་འཛིན་གྱི་ལྷ་རྣམས་ནི། །ཨོཾ་ཨཱ་ཧཱུཾ་མུཿ་བདག་ལ་བསྡུ། །བདག་ཉིད་ཡེ་ཤེས་སེམས་དཔའ་ལ། །ཡེ་ཤེས་སེམས་དཔའ་ཕྱག་རྒྱ་སྟེ། །དེ་ཡང་ཡི་གེ་དེ་སྟོང་བསམ། །བཟོད་པ་གསོལ་དང་གསོལ་བ་གདབ། །  
བསྔོ་དང་སྨོན་ལམ་གདབ་པར་བྱ། །འདི་ནི་རྣལ་འབྱོར་ཆེན་པོའོ།། །།རང་གི་ལྷ་ཡི་ང་རྒྱལ་གྱིས། །ཡང་དག་ལངས་ལ་སྤྱོད་ལམ་ཀུན། །གཤིན་རྗེ་དགྲ་ཡི་ངོ་བོར་བྱས། །ཟབ་ཅིང་རྒྱ་ཆེའི་རང་བཞིན་ནོ། །ཁ་ཟས་ཅི་ཟ་བདུད་རྩིར་བརླབ། །ཁ་ཡི་ཧོམ་ཁུང་སྲེག་ཁང་དུ། །ལྷ་རྣམས་ཚིམ་བྱ་སྲེག་རྫས་  
རྣམས། །ལག་པའི་གཟར་བུས་བསྟབ་པར་བྱ། །ཕྱི་ཡི་ཁྲུས་རྣམས་བྱད་པ་ནི། །འགྲོ་བ་རང་བཞིན་དག་བསམས་ལ། །དབང་བསྐུར་བ་ཡི་ཆོ་ག་བཞིན། །ལྷ་མོའི་བུམ་ཆུས་བཀྲུས་པར་བསམ། །ཕྱི་ཐུན་ལ་ཡང་དེ་བཞིན་དུ། །དཀྱིལ་འཁོར་བསྡུ་བའི་བར་དུ་བྱ། །བཟའ་བ་ཟོས་ནས་ཉལ་བའི་  
ཚེ། །ཤེས་རབ་སྙིང་རྗེར་ལྡན་པས་ཉལ། །ལྡང་བའི་དུས་ན་དཔལ་ལྡན་པའི། །ལྷ་མའི་དབྱངས་ཀྱིས་བསྐུལ་བར་བསམ། །འདི་ལྟར་འདི་ལས་དང་པོ་པའི། །རྣལ་འབྱོར་པ་ཡི་བྱ་བ་ཡིན། །ཡེ་ཤེས་འགའ་སོགས་རྣལ་འབྱོར་བས། །སྦྱོར་བ་རྣམ་གསུམ་རིམ་བཞིན་བྱ། །སྤྱོད་ལམ་དག་  
གི་ཚེ་ན་ཡང། །ལུས་ངག་ཡིད་ཀྱི་བྱ་བ་ཀུན། །ཕྱག་རྒྱ་སྔགས་ཀྱི་བདག་ཉིད་དུ། །བསམས་ཏེ་བྱ་བ་ཀུན་བྱའོ། །དཔའ་མིག་ཅིག་ཅིག་མཐོང་བ་ལ། །བདེ་སྡུག་རྣམ་པར་གྲོལ་འགྱུར་བ། །སེམས་ཉིད་ཁོ་ན་ཡིན་པའི་ཕྱིར། །རྟོག་མེད་སེམས་གནག་ག་ལ་འགྱུར། །སྔོན་དུ་བསྙེན་པ་བྱ་བའི་ཆོ་གའོ།། །།  
བསྙེན་པས་བགེགས་ཀྱི་ཚོགས་བཅོམ་ལ། །གཞན་གྱི་དོན་ལ་བརྩོན་བྱ་བའང། །མཚན་མ་བརྟན་པོ་ཡང་དང་ཡང། །མཐོང་ཞིང་གནང་བ་ཐོབ་ནས་བྱ། །ཡིད་དགའ་བ་ཡི་ས་ཕྱོགས་ནི། །ཤར་དང་བྱང་གི་ཆ་ཉིད་དོ། །དབུས་མཐོ་ཤར་དང་བྱང་གཞོལ་བར། །བགེགས་བསྐྲད་ཕུར་བཏབ་གཏོར་མ་སྦྱིན། །  
  
༄༅། །གསོལ་བཏབ་རྣལ་འབྱོར་གསུམ་བྱས་ནས། །སངས་རྒྱས་ལ་ཡང་གསོལ་བ་གདབ། །མཆོད་ཡོན་ཞབས་བསིལ་ཕུལ་ནས་སུ། །སྦྱིན་སྲེག་གིས་ཀྱང་རབ་ཚིམ་བྱ། །དེ་ནས་མཁའ་ལ་བཀོད་ནས་སུ། །བགེགས་མེད་ས་ནི་ལེགས་བརྐོས་ནས། །སླར་ཡང་ས་ཡིས་  
རབ་ཏུ་དགོང། །སྔོན་དུ་དུས་རིང་བསྙེན་བྱས་པའི། །གཤིན་རྗེ་གཤེད་ཀྱི་སྦྱོར་ལྡན་པས། །དཀྱིལ་འཁོར་ས་ནི་རྫོགས་བྱས་ཏེ། །ཨོཾ་བཧུ་ཁཾ་ཞེས་སྔགས་ཀྱིས་ནི། །མཁའ་ལ་རི་ནི་བསྐྱེད་པར་བྱ། །ཧཱུཾ་ལཾ་ཧཱུཾ་ཞེས་རྡོ་རྗེའི་བདག་ཉིད་དུ་ས་བྱས་དེ་བྱིན་བརླབ། །ཨོཾ་མེ་དི་ནཱི་བཛྲཱི་བྷ་བ་  
བཛྲ་བནྡྷ་ཧཱུཾ། སྔོན་བཞིན་ལྷ་ཡི་ཏིང་ངེ་འཛིན་ནི། །ས་ཡི་དབུས་སུ་རྣལ་འབྱོར་བཞི། །རིམ་བཞིན་བྱས་ནས་རྫོགས་པ་དང། །སངས་རྒྱས་ཀུན་བདག་གཤིན་རྗེ་ནི། །རྡོ་རྗེ་དྲིལ་འཛིན་གཙོ་བོ་ལ། །གྲོགས་པོ་རྡོ་རྗེ་དྲིལ་འཛིན་བཞི། །གཏི་མུག་སོགས་བདག་ལྷན་ཅིག་ཏུ། །སྤྲུལ་པས་  
དཀྱིལ་འཁོར་གསུམ་ལ་ནི། །མཆོད་ནས་གསོལ་བ་གདབ་པར་བྱ། །དེ་བཞིན་གཤེགས་པ་ཀུན་ཞི་བ། །དེ་བཞིན་གཤེགས་པ་ཀུན་གྱི་གནས། །ཆོས་ཀུན་བདག་མེད་པ་ཡི་མཆོག་དཀྱིལ་འཁོར་དམ་པ་བཤད་དུ་གསོལ། །མཚན་རྣམས་ཐམས་ཅད་ཡང་དག་རྫོགས། །མཚན་མིན་  
ཐམས་ཅད་ཡང་དག་སྤངས། །ཀུན་དུ་བཟང་པོ་སྐུ་ཡི་མཆོག་དཀྱིལ་འཁོར་དམ་པ་བཤད་དུ་གསོལ། །ཞི་བའི་ཆོས་མཆོག་ཡང་དག་བྱུང། །ཡེ་ཤེས་སྤྱོད་པ་རྣམ་སྦྱོང་བ། །ཀུན་དུ་བཟང་པོ་གསུང་གི་མཆོག་དཀྱིལ་འཁོར་དམ་པ་བཤད་དུ་གསོལ། །སེམས་ཅན་ཀུན་གྱི་སེམས་ཆེན་པོ། །རང་  
བཞིན་དག་པས་དྲི་མ་མེད། །ཀུན་བཟང་ཐུགས་མཆོག་ཁ་ལོ་སྒྱུར། །དཀྱིལ་འཁོར་དམ་པ་བཞད་དུ་གསོལ། །དེ་ནས་གཤིན་རྗེ་གཤེད་ལངས་ཏེ། །མ་དང་ཊ་ཡི་ཡི་གེ་ལས། །གཡས་དང་གཡོན་གྱི་མིག་གཉིས་སུ། །ཉི་མ་དང་ནི་ཟླ་བ་བསམ། །བློ་ཅན་འགྲོ་བ་ཀུན་བལྟས་ནས། །དཀྱིལ་འཁོར་ས་  
ལ་སྟང་སྟབས་བསྐོར། །རྐང་མཐིལ་ཨ་ལས་རྡོ་རྗེར་བསྒོམ། །གཡས་པས་རྡོ་རྗེ་གསོར་བྱེད་ཅིང། །གཡོན་པས་དྲིལ་གསིལ་འགྱིང་བག་ཏུ། །གནས་ཏེ་མཆེ་གཙིགས་ཧཱུཾ་བརྗོད་དོ། །ལྷ་དང་ལྷ་མིན་ལ་སོགས་པ། །གདུག་པའི་ཚོགས་རྣམས་བསྐྲད་པར་བྱ། །ཉོན་ཅིག་བགེགས་ཀྱི་ཚོགས་རྣམས་  
  
།སྐུ་གསུང་ཐུགས་ལ་གནས་པ་ཡི། །བདག་ནི་དཔལ་ལྡན་རལ་གྲི་འཛིན། །སྲུང་བའི་འཁོར་ལོའི་དོན་བྱེད་པ། །རལ་གྲི་འབར་བའི་གཟུགས་འདི་ཡིས། །གལ་ཏེ་གང་གིས་བདག་ཚིག་འདས། །ལུས་ངག་གསུམ་ལས་སྐྱེས་པ་བཅད། །འཇིག་པར་འགྱུར་བར་གདོན་མི་  
ཟ། །དེ་ནས་ས་ལ་བསྐོར་བྱས་ཏེ། །མགེགས་[*'GEGS?]མེད་བྱ་ཕྱིར་ཕུར་བུས་གདབ། །ཕུར་བ་སྟོད་ནི་ཁྲོ་བོ་ལ། །སྨད་ནི་རྡོ་རྗེ་རྩེ་གཅིག་པ། །ཕུར་བའི་གསང་སྔགས་བཟླས་པ་ལྔ། །མཚམས་དང་དབུས་སུ་གདབ་པར་བྱ། །འོད་ཟེར་རྣོན་པོ་རབ་འཕྲོ་བས། །ཕྱོགས་བཅུར་ཡང་དག་གནས་པ་  
ཡི། །བགེགས་ཀྱི་ཕུང་པོ་ཀུན་གཞོམ་མོ། །ཤིན་ཏུ་བགེགས་མེད་རབ་མཐོང་ནས། །མཚམས་བཅས་ཕྱོགས་བཅིང་སྔོན་བཞིན་དུ། །བློ་ཡིས་བྱས་ནས་ས་རྫོགས་ནས། །སྟ་གོན་གནས་པའི་རིམ་བཞིན་བྱ། །བཾ་སེར་ལས་བྱུང་ལྷ་མོ་ནི། །འོད་དང་བཅས་པ་བཀུག་ནས་སུ། །མཆོད་པ་ཕུལ་ནས་  
གསོལ་བ་གདབ། །སྐྱོབ་པ་སངས་རྒྱས་ཐམས་ཅད་ཀྱི། །སྤྱོད་པའི་ཚུལ་དང་ཁྱད་པར་གྱི། །ས་དང་ཕ་རོལ་ཕྱིན་པ་ལ། །ལྷ་མོ་ཁྱོད་ནི་དཔང་བཙུགས་ཏེ། །ཤཱཀྱ་སེང་གེ་སྐྱོབ་པ་ཡིས། །ཇི་ལྟར་བདུད་ཀྱི་སྡེ་བཅོམ་པ། །དེ་ལྟར་བདག་གིས་བདུད་སྡེ་ལས། །རྒྱལ་བར་བྱས་ཏེ་དཀྱིལ་འཁོར་  
བྲི། །དྲི་ཞིམ་ཆུ་ཡིས་ས་བྱུགས་ནས། །མེ་ཏོག་མཛེས་པ་སྣ་ཚོགས་དགྲམ། །བདུད་རྩི་དང་ལྡན་དྲི་ཆུ་ཡིས། །ལྷ་རྣམས་མཎྜལ་རབ་ཏུ་བྱ། །དེ་ལ་དཀྱིལ་འཁོར་རང་སྔགས་ཀྱིས། །བཀུག་ལ་མཚམས་སོགས་བཅིང་བྱས་ནས། །མཆོད་བསྟོད་བདུད་རྩི་མྱང་བར་བྱ། །དེ་ནས་བུམ་པའི་སྟ་གོན་ནི། །  
རིན་ཆེན་བུམ་པ་མི་གནག་པ། །མགྲིན་པ་རས་ཀྱིས་བཅིངས་པ་ལས། །ལྡུམ་བུ་མཆོག་གིས་ཁ་ལ་བརྒྱན། །རིན་ཆེན་སྨན་འབྲུ་སྣ་ལྔ་དང། །དྲི་ཆུས་བཀང་བ་མངོན་པར་བསྔགས། །སྣ་ཚོགས་མེ་ཏོག་བརྒྱུས་པ་ཡི། །སྐུད་པའི་རྩེ་མོར་རྡོ་རྗེ་གདགས། །བུམ་ཁར་བཞག་ལ་ལག་པས་བཟུང། །  
རྒྱལ་བའི་དཀྱིལ་འཁོར་གཙོ་ལ་སོགས། །སྔགས་བཟླས་ནས་ནི་མཆོད་ཡོད་འབུལ་ །མེ་ཏོག་དབུལ་དང་སྤོས་སོགས་མཆོད། །དྲི་སོགས་པདྨའི་སྣོད་ལེགས་གཞག་ཉིན་དང་ཚན་མོ་ཐུན་གསུམ་དུ། །གཏོར་མ་སྦྱིན་ཞིང་དེ་བཞིན་བཟླ། །དེ་དག་དཀྱིལ་འཁོར་ཕྱི་རོལ་ལ། །གནས་ནས་རྒྱལ་བ་  
  
༄༅། །གཙོ་བོ་ཡིས། །དེ་ནས་གཡོན་གྱི་སྣོད་ལ་ཆུ། །བླུགས་ནས་དེ་ཡིས་གཏོར་བས་ན། །བདག་དང་སློབ་མ་ཐམས་ཅད་ཀྱི། །ཆུ་ཡིས་དབང་བསྐུར་གྱུར་བ་ཡིན། །དེ་ནས་རང་གི་ལྕེ་བརླབས་ལ། །གཡས་པས་སྤོར་ཕོར་བཏེག་ནས་སུ། །པུས་མོ་བཙུགས་ནས་བློ་ལྡན་པས་  
དཀྱིལ་འཁོར་གཙོ་དང་སངས་རྒྱས་ཞུ། །མགོན་པོ་ཞེ་སྡང་གཤིན་རྗེ་ཡི། །རིག་པའི་རྒྱལ་པོ་ཕྱག་འཚལ་བསྟོད། །བདག་གིས་གཤིན་རྗེའི་དཀྱིལ་འཁོར་ནི། །མགོན་པོ་བྲི་བར་འདོད་པ་སྟེ། །སློབ་མ་རྣམས་ལ་ཕན་ཕྱིར་དང། །ཁྱེད་རྣམས་ལ་ཡང་མཆོད་པའི་ཕྱིར། །དེ་བས་བཅོམ་ལྡན་གུས་ལྡན་  
ལ། །བྱིན་གྱིས་བརླབ་པ་མཛད་པར་གསོལ། །སངས་རྒྱས་རྣམས་ནི་བདག་ལ་དགོངས། །འགྲོ་བ་འཁོར་བའི་དོན་བྱེད་རྣམས། །འབྲས་གནས་བྱང་ཆུབ་སེམས་དཔའ་དང། །གསང་སྔགས་ཀྱི་ནི་ལྷ་གཞན་དང། །འཇིག་རྟེན་སྐྱོང་བའི་ལྷ་རྣམས་དང། །འབྱུང་པོ་ཡང་དག་རྫོགས་པ་ཡི། །སངས་རྒྱས་  
བསྟན་པར་མངོན་དགའ་དང། །གང་སུ་ལྷ་ཡི་མིག་ཅན་རྣམས། །ཆེ་གེ་ཞེས་པའི་རྡོ་རྗེ་ཡིས། །དཀྱིལ་འཁོར་གཤིན་རྗེ་ལས་འབྱུང་བ། །ཇི་ལྟར་ཉེ་བར་སྤྱོད་ནུས་པས། །འགྲོ་དག་དོན་དུ་བྲི་བར་བྱ། །སློབ་མ་དང་བཅས་པ་དག་ལ་ནི། །ཐུགས་རྗེས་ཉེ་བར་བཟུང་ནས་སུ། །ཐམས་ཅད་དཀྱིལ་འཁོར་ལ་  
བཅུག་ནས། །བྱིན་གྱིས་བརླབ་པ་མཛད་དུ་གསོལ། །དེ་ལྟར་སྙན་གསན་ལན་གསུམ་དུ། །བྱས་ནས་གཙོ་ལ་ཡོན་ཆབ་སོགས། །ཕུལ་ནས་བསྲུངས་ཏེ་ཕྱིར་བྱུང་ནས། །སློབ་མ་བརྟགས་པ་གཟུང་བར་བྱ། བྱས་པ་གཟོ་དང་ཁེངས་པ་མེད། རིགས་མདོག་ན་སོར་ལྡན་པ་དང། །ཐེག་པ་  
མཆོག་ལ་མངོན་དགའ་བའོ། །དེ་ལས་བཟློག་པའི་སློབ་མ་ནི། །དམན་པས་སྟ་གོན་གནས་མི་བྱ། །ཚེ་འདིར་འབྲས་བུ་འདོད་པ་ཡིས། །ཕྱི་མའི་ཚེ་ལ་མི་འབྱུང་ངོ། །སྐྱེས་བུ་ཚེ་ཕྱི་མར་འདོད་པས། །འདིར་ཡང་འབྲས་བུ་རྒྱས་པར་འགྱུར། །དེ་ལྟར་སློབ་མ་ལ་སྨྲས་ནས། །བློ་ལྡན་རང་གིས་ནང་དུ་འགྲོ། །  
ཡོན་ཏན་དེ་ལྡན་སློབ་མ་ཡིས། །སྒོ་ནས་གསོལ་བ་གདབ་པར་བྱ། །དགའ་ཆེན་ཁྱོད་བདག་སྟོན་པ་བས། །སློབ་དཔོན་ཁྱོད་ནི་དགོངས་སུ་གསོལ། །བྱང་ཆུབ་ཆེན་པོའི་ཚུལ་བརྟན་པ། །མགོན་པོ་ཆེན་པོ་བདག་ལ་སྩོལ། །དེ་ཉིད་དམ་ཚིག་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །  
  
།སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་ཁྱེར་དུ། །མགོན་པོ་བདག་ནི་འཇུག་པར་བགྱིད། །དེ་སྟར་ལན་གསུམ་བརྗོད་ནུས་པའི། །སློབ་མ་རབ་ཆགས་མཛེས་པ་ལ། །སློབ་དཔོན་རྩེ་གཅིག་ཏུ་བྱས་ལ། །ཚིག་འདིས་གནང་བ་སྦྱིན་པར་བྱ། །  
འདིར་ཤོག་བུ་འདི་ཐེག་ཆེན་གྱི། །ཆོ་ག་སྔགས་ཀྱི་སྤྱོད་པའི་ཚུལ། །ཁྱོད་ལ་ཡང་དག་བསྟན་པར་བྱ། །ཚུལ་ཆེན་ལ་ཁྱོད་བསྙེན་པ་གྱིས། །རྫོགས་པའི་སངས་རྒྱས་གང་འདས་དང། །དེ་བཞིན་གང་དག་མ་བྱོན་དང། །ད་ལྟར་བྱུང་བའི་མགོན་པོ་རྣམས། །འགྲོ་ལ་ཕན་ཕྱིར་ཞུགས་པ་  
ཀུན། །དེ་དག་གིས་ནི་གསང་སྔགས་ཀྱི། །ཆོ་ག་མཆོག་བཟང་འདི་བརྙེས་ནས། །དཔའ་བོས་བྱང་ཆུབ་ཤིང་དྲུང་དུ། །ཐམས་ཅད་མཁྱེན་པ་མཉམ་མེད་བརྙེས། །གསང་སྔགས་ཆོ་ག་མཉམ་མེད་དེ། །ཤཱཀྱ་སེང་གེ་ལ་སོགས་ཀྱིས། །བདུད་སྡེ་ཤིན་ཏུ་མི་བཟད་པའི། །དཔུང་ཆེན་དག་  
ཀྱང་དེ་ཡིས་བཅོམ། །འཇིག་རྟེན་འཇུག་པར་རབ་ཤེས་ནས། །འཁོར་ལོ་བསྐོར་ནས་མྱ་ངན་འདས། །དེ་བས་ཀུན་མཁྱེན་ཐོབ་བྱའི་ཕྱིར། །བུ་ཡིས་བློ་གྲོས་འདི་གྱེས་ཤིག་དེ་ནས་བཤགས་དང་ཡི་རང་སོགས། །བྱས་ནས་བྱང་ཆུབ་སེམས་བསྐྱེད་ལ། །སྲུང་བ་བྱས་ཏེ་དེ་ནས་ནི། །ཐུགས་  
གསུང་སྐུ་ཡི་བྱིན་བརླབས་ལ། །ཡི་གེ་གསུམ་དང་ལྡན་པ་དེར། །མཆོད་པ་རྣམས་ཀྱིས་མཆོད་པར་བྱ། །དེ་ནས་ལྷ་ཡི་སྔགས་བཟླས་པའི། །སོ་ཤིང་སོར་ནི་བཅུ་གཉིས་པ། །མེ་ཏོག་རྩེར་ལྡན་སྦྱིན་པར་བྱ། །ཐོ་རངས་ལངས་ནས་ཤར་བལྟས་ཏེ། །ས་ལམ་ལྷུང་ལྕི་བ་ཡིས། །སལ་བ་ཀོ་ཙམ་  
བྱུགས་ཏེ། །རྩེ་མོ་བཅའ་ཞིང་དེ་རུ་དོར། །ཞིང་དང་རྒྱས་སོགས་གར་གྲུབ་བལྟ། །དེ་ནས་ཁ་བཤལ་ཧུབ་གསུམ་ཆུ། །བྱིན་ལ་སྔགས་འདི་བཟླས་པར་བྱ། །ཨོཾ་ཧྲཱི་བིཤུདྡྷ་དྷརྨ་སརྦ་པཱ་པཾ་ནི་ཙ་སྱ་ཤོ་དྷ་ཡ་སརྦ་བི་ཀ་ལ་པཾ་ཨ་པ་ན་ཡ་ཧཱུཾ། གཤིན་རྗེའི་སྔགས་བཟླས་ཀུ་ཤ་ནི། །སྟན་དང་སྔས་སུ་  
སྦྱིན་པར་བྱ། །མདུད་པ་གསུམ་ལྡན་སྲུང་སྐུད་ནི། །དཔུང་པ་གཡོན་པར་བཅིང་བར་བྱ། །དེ་ནས་སེམས་ཀྱི་སྦུངས་བསྐྱེད་ཕྱིར། །ཟབ་ཅིང་རྒྱ་ཆེའི་ཆོས་བཤད་དེ། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །དེ་ཕྱིར་ཁྱོད་རྣམས་དོང་བས་ན། །རང་བྱུང་སྐལ་བ་  
  
༄༅། །ཆེན་པོ་པ། །ཡོད་དང་མེད་ལས་རྣམ་འདས་ཤིང། །ཟབ་མོ་རྟོག་གེ་ཐམས་ཅད་ཀྱིས། །རབ་ཏུ་མི་རྟོགས་གནས་མེད་པ། །སྤྲོས་པ་ཀུན་དང་བྲལ་བ་སྟེ། །སྤྲོས་པ་རྣམས་ཀྱིས་མ་སྤྲོས་པ། །རྒྱུ་དང་ལས་ལས་ཀུན་དུ་བྱུང། །ལས་དང་བྱ་བ་སོགས་དང་བྲལ། །བདེན་པ་གཉིས་ལ་  
གནས་པ་ཡི། །ཐེག་པ་རབ་ཀྱི་མཆོག་འདི་ཡི། །ཚུལ་ལ་གནས་ན་ཐོབ་པར་འགྱུར། །ཀུ་ཤའི་མལ་དུ་ཉལ་བཅུག་ལ། །རྨི་ལམ་མཐོང་བ་དགེ་མི་དགེ། །ཐོ་རང་ས་བདག་ལ་མ་འཛེམ་པར། །སྨྲོས་ཤིག་ཅེས་ནི་བསྒོས་ལ་བཏང། །དེ་ནས་སྡོམ་པ་བཟུང་ནས་སུ། །དཀྱིལ་འཁོར་སྦྱོར་བ་བསྒོམ་བྱས་  
ཏེ། །མཆོད་ཅིང་གསོལ་བ་བཏབ་བྱས་ལ། །ནམ་མཁའ་ལ་ནི་དགོད་པར་བྱ། །ཁ་དོག་ལྔ་ཡི་སྐུད་པ་ལ། །ཡཀྵེ་མ་མེད་བཀོད་དེ། །གཤིན་རྗེ་དགྲ་ལྔའི་སྐུ་རུ་བསམ། །ཞེ་སྡང་གཤིན་རྗེར་བདག་བལྟས་ལ། །ཛ་ལས་བྱུང་བའི་ཉི་ཟླའི་མིག། །འབར་མིག་ལྕགས་ཀྱུས་དྲངས་ནས་སུ། །རང་  
མདོག་སྐུད་པའི་ནང་དུ་ཐིམ། །གཏི་མུག་རལ་གྲི་དང་ལྷན་ཅིག་ཐིག་སྣ་དྲངས་ལ་བསྒྲིལ་བར་བྱ། །ཨ་ནྱོ་ནྱཱ་ནུ་ག་ཏ་སརྦ་དྷརྨཱ་པ་ར་སྦ་ར་ཨ་ནུ་པྲ་བིཥྚ་སརྦ་དྷརྨཱ་ཏྱནྟ་ཨ་ནུ་པྲ་བིཥྚ་སརྦ་དྷརྨཱ་མཐའ་མ་དཀར་ལྡན་ལག་པ་ཡིས། །གཟུང་ལ་སྔགས་འདི་བཟླས་པར་བྱ། །སམ་ཡ་སཱུ་ཏྲ་མཱ་ཏི་ཀྲ་མ་ཧཱུཾ། རིང་  
ཐུང་དཀྱིལ་འཁོར་ཉིས་འགྱུར་ལ། །སྦོམ་ཕྲ་སྒོ་ཡི་ཉི་ཤུ་ཆ། །དྲི་ཞིམ་བདུད་རྩི་ལྔ་ཡིས་ནི། །བྱུགས་ནས་བསྲུངས་ལ་སྣོད་གཙང་བཞག་དེ་ལ་མཆོད་པ་རྣམས་ཀྱིས་མཆོད། །དེ་ནས་སྐུད་པ་བསྔགས་བྱས་ལ། །ཛྫ་ཡིག་གསུམ་གྱིས་གཏང་བར་བྱ། །དེས་ཀྱང་ཛྫ་ཡིག་གསུམ་གྱིས་དྲངས། །ལྟེ་བར་ཁུ་ཚུར་  
གཡོན་གྱིས་བཟུང། །ནུབ་ཏུ་གནས་ནས་ཤར་བལྟས་ཏེ། །མཁས་པས་ནམ་མཁར་ཐིག་གདབ་བོ། །ཨོཾ་བཛྲ་ས་མ་ཡ་སཱུ་ཏྲ་མཱ་ཏི་ཀྲ་མ་ཧཱུཾ། སེམས་ཅན་དོན་བྱེད་དུས་དག་ཏུ། །མཁའ་ཁྱབ་པ་ཡི་དེ་བཞིན་གཤེགས། །འདིར་གཤེགས་པ་ཡི་དོན་གྱི་ཕྱིར། །ཐིག་སྐུད་སྒྲ་ཡིས་བསྐུལ་བར་བསམ། །ལྷོ་ནས་བྱང་དུ་ཁ་བལྟས་  
ཏེ། །ཤར་གྱི་ཐིག་ནི་རབ་ཏུ་གདབ། །དེ་བཞིན་བྱང་ནས་ལྷོར་བལྟས་ཏེ། །ནུབ་ཀྱི་ཕྱོགས་ཀྱི་སྐུད་པ་བརྟག་དེ་ནས་ཤར་དུ་དྲངས་པ་ཡིས། །བྱང་ཕྱོགས་ཀྱི་ནི་ངོས་གདབ་པོ། །ཤར་ནས་བདེན་བྲལ་མཚམས་བལྟས་ཏེ། །ལྷོ་ཡི་ཐིག་ནི་གདབ་པར་བྱ། །དེ་ནས་མེ་ཡི་མཚམས་གནས་ཏེ། །རླུང་གི་མཚམས་སུ་  
  
།བདེན་བྲལ་མཚམས་ནས་དབང་ལྡན་དུ། །དྲངས་ཏེ་གྲྭ་ཡི་ཐིག་གདབ་བོ། །དེ་ནས་ཐིག་རྣམས་ཅི་རིགས་པར། །ལྷག་ཆད་མེད་པ་ཉིད་དུ་གདབ། །དེ་ནས་དབུས་སུ་ཕུར་བཏབ་སྟེ། །དེ་ལ་བརྟོད་པའི་སྲད་བུ་ནི། །དཀྱིལ་འཁོར་ཉིས་འགྱུར་དག་གིས་སོ། །རྡོ་རྗེ་ར་བ་ལ་  
སོགས་བསྐོར། །འདི་ཡི་ཕྱི་ཡི་འཁོར་ལོ་ནི། །གྲུ་བཞི་པ་ལ་སྒོ་བཞི་པ། །རྟ་བབས་བཞི་ཡིས་རབ་ཏུ་མཛེས། །ཁ་ཁྱེར་བཞི་དང་ལྡན་པ་ལ། །རྡོ་རྗེ་དྲིལ་བུ་ལ་སོགས་བརྒྱན། །སྒོ་ཡི་མཚམས་དང་གྲྭ་བཞི་རུ། །ཟླ་ཕྱེད་རྡོ་རྗེ་མཛེས་པར་བྱ། །དེ་ཡི་ནང་གི་འཁོར་ལོ་ནི། །སྣ་ཚོགས་རྡོ་རྗེ་འཇིགས་པ་  
སྟེ། །རྡོ་རྗེ་ཕྲེང་བས་རབ་མཛེས་པས། །ཀུན་ནས་ཡོངས་སུ་བསྐོར་བར་བྱ། །ཧཱི་ལས་ཉི་མ་ཟླ་བ་དག་མིག་ཏུ་བསམས་ཏེ་ཁྲོ་བོ་ཡིས། །བལྟ་བར་བཅས་པས་ཀུན་བལྟས་ནས། །སྒོ་རྣམས་དག་ནི་ལེགས་བྱ་བ། །སྒོ་ནི་འཁོར་ལོའི་བརྒྱད་ཆར་བྱ། །སྒོ་ཁྱུད་ཆེན་པོ་སྤངས་པ་ཡིན། །སྒོ་ཡི་ཚད་དུ་  
ཁྱམས་བྱ་སྟེ། །དེ་བཞིན་ལྷ་ཡི་སྣམ་བུའོ། །ཁ་ཁྱེར་སྒོ་ཡི་ཕྱེད་དུ་སྟེ། །འགྲམ་དང་གཤོག་པ་དེ་ཡི་ཚད། །དྲ་བ་དྲ་ཕྱེད་ཉི་ཟླ་དང། །རྔ་དང་རྡུང་དཀྲོལ་ལ་སོག་ས་རྒྱན། །དེ་ཕྱེད་ཚོན་སྣ་ལྔ་ཡིས། །རྡོ་རྗེར་བའང་དེ་ཡི་ཚད། །རྟ་བབས་སྒོ་ཡི་སུམ་འགྱུར་ལ། །བ་དན་དྲིལ་བུ་ལ་སོགས་རྒྱན། །  
རིན་ཆེན་ཀུན་དང་ལྕགས་རྣམས་དང། །འབྱུང་ཁུང་དག་གི་ཕྱེ་མ་ལ། །ཡི་གེ་ལྔ་བཀོད་བྱིན་བརླབ་བྱ། །འབར་བར་གྱུར་དང་གསང་སྔགས་བཟླས། །ཨོཾ་བཛྲ་ཙི་ཏྲ་ས་མ་ཡ་ཧཱུཾ། སེམས་ཅན་ཁམས་རྣམས་གྲོལ་མཛད་ཅིང། །དེ་ནི་ཆོས་དབྱིངས་རོ་ཡིན་ནོ། །དེ་ལྟར་དཀྱིལ་འཁོར་འདྲི་བའི་ཚེ། །རླུང་  
ལ་སོགས་པ་བྱུང་གྱུར་ན། །ཁྲོ་བོའི་སྦྱོར་དང་ལྡན་པ་ཡིས། །རླུང་སོགས་བཅིང་བ་ཚུལ་བཞིན་བྱ། །གཤིན་རྗེ་གཤེད་པོ་རྒྱལ་ཀུན་གཙོ། །དཀྱིལ་འཁོར་ཀུན་གྱི་གཙོར་གྱུར་པ། །སྐྱོན་ཀུན་ལས་ནི་རྣམ་གྲོལ་བ། །དེ་ཡི་དབུས་སུ་ལེགས་གནས་ཏེ། །དབང་ལྡན་མཚམས་ནས་མཉམ་པོ་རུ། །བླ་  
མས་གཡོན་གྱི་ཁུ་ཚུར་གྱིས། །དཀར་དང་སེར་དང་དེ་བཞིན་དམར། །ལྗང་གུ་སྔོན་པོ་དེ་བཞིན་ནོ། །མཉམ་དང་གཡས་སྐོར་ཚད་ལྡན་པར། །དཀྱིལ་འཁོར་རི་མོ་བྲི་བར་བྱ། །མཉམ་པོ་བྲི་བར་རི་མོ་ནི། །སྒོ་ཡི་ཉི་ཤུ་ཆ་ཡིན་ཏེ། །དེ་ལས་སྦོམས་ན་ནད་འབྱུང་ལ། །ཕྲས་ན་ནོར་རྣམས་ཟད་པར་  
  
༄༅། །འགྱུར། །ཀྱག་ཀྱོག་བྱུང་ན་འཐབ་མོ་འབྱུང། །ཆད་ན་སློབ་མ་བླ་མ་འཆི། །གཡས་སྐོར་དུ་ནི་མ་བྲིས་ན། །རྡུལ་ཚོན་གྱི་ནི་དངོས་གྲུབ་ཉམས། །རྡོ་རྗེ་རྩེ་མོ་དཀར་པོའི་ངོས། །གཞན་སེར་བ་ཡི་མདོག་ཡིན་ཏེ། །གཞན་ནི་པདྨ་རཱ་གའི་ངོས། །དེ་བཞིན་མ་ར་ཀ་  
ཏ་སྟེ། །ནང་དུ་སྔོན་པོར་ཤེས་པར་བྱ། །དེ་ནི་རྡུལ་ཚོན་རིམ་པར་བཤད། །ཤར་གྱི་ཕྱོགས་སུ་དཀར་པོ་སྟེ། །ལྷོ་ཡི་ཕྱོགས་སུ་སེར་པོ་ཡིན། །ནུབ་ཕྱོགས་དམར་པོ་བྱ་བ་སྟེ། །བྱང་ཕྱོགས་ལྗང་གུ་དག་ཏུ་འདོད། །དབུས་མའི་ས་ཡི་ཆ་ཉིད་ནི། །ཨིནྡྲ་ནཱི་ལ་རབ་ཏུ་འབར། །རྟག་ཏུ་ཤེས་  
རབ་ཐབས་ལྡན་པས། །ཤིན་ཏུ་མཉམ་གཞག་ཡང་དག་བྲི། །ཟླ་བ་ཉི་མའི་གདན་དག་ལ། །རྡོ་རྗེའི་འོད་ཀྱིས་ཀུན་འཁྲིགས་པའི། །རྡོ་རྗེ་དབུས་སུ་ཡང་དག་བྲི། །འཁོར་ལོ་འོད་འབར་རབ་འཇིགས་པའི། །འཁོར་ལོ་ཤར་གྱི་ར་ལ་བྲི། །རིན་ཆེན་འོད་འབར་རབ་འཁྲིགས་པའི། །  
རིན་ཆེན་ལྷོ་ཡི་ཕྱོགས་སུ་བྲི། །ནུབ་ཏུ་པདྨའི་སྤྲིན་འཁྲིགས་པའི། །པདྨ་དམར་པོ་སྡོང་བུར་བཅས། །རལ་གྲིའི་འོད་ཀྱི་རབ་འཁྲིགས་པའི། །རལ་གྲི་བྱང་གི་ར་ལ་བྲི། །ཐོ་བ་འབར་འོད་གསལ་བ་ནི། །ཤར་གྱི་སྒོ་རུ་བྲི་བར་བྱ། །བེ་ཅོན་འབར་འོད་འཁྲིགས་པ་ཡི། །བེ་ཅོན་ལྷོ་ཡི་སྒོ་  
རུ་དགོད། །པདྨ་འབར་བ་རབ་འཇིགས་པའི། །འོད་དང་ལྡན་པ་ནུབ་སྒོར་བྲི། །རལ་གྲི་འབར་བའི་སྤྲིན་ལྡན་པ། །བྱང་གི་སྒོ་རུ་བྲི་བར་བྱ། །མེ་མཚམས་ལ་སོགས་གྲྭ་བཞི་རུ། །གོ་རིམས་བཞིན་དུ་འཁོར་ལོ་དང། །རྡོ་རྗེ་པདྨ་ཨུཏྤལ། །འོད་དང་ལྡན་པ་བྲི་བར་བྱ། །ཕྱི་ཡི་མེ་མཚམས་ལ་  
སོགས་པར། །ཟླ་བས་གང་བའི་སྣོད་བཞི་བྲི། །དེ་ལྟར་འཁོར་ལོ་རྫོགས་པ་དང། །མཁའ་ལ་བཀོད་པ་ཕབ་བྱས་ལ། །དེ་ནས་སྔོན་བཞིན་ཤེས་རབ་དང། །སྦྱོར་བྱས་འཁོར་ལོ་བསྐྱེད་ནས་གདོན། །དེ་ལ་སྤྱན་སོགས་བྱིན་བརླབ་དང། །ཐུགས་གསུང་སྐུ་ཡི་རྡོ་རྗེ་དང། །དབང་བསྐུར་ལ་  
སོགས་བྱ་བ་ཡིན། །དེ་ནས་སྔོན་བཞིན་ཡེ་ཤེས་ཀྱི། །འཁོར་ལོ་དགུག་དང་བགེགས་བསྐྲད་སོགས། །བྱས་ལ་སྒོ་བཞིའི་ཁྲོ་བོ་ཡི། །སྔགས་ལ་ཛཿ་སོགས་མཐར་ལྡན་པས། །དགུག་གཞུག་བཅིང་དང་དབང་བྱ་དང། །ར་བ་དྲ་བ་ལ་སོགས་བྱ། །དོ་ནས་ལྷ་མོས་སྔོན་བཞིན་མཆོད། །བསྟོད་  
  
།རྡུལ་ཡབ་སྦྲང་ཡབ་བསིལ་ཡབ་དང། །ཁམས་དང་སྐྱིད་མོས་ཚལ་དག་དང། །གཟིམས་མལ་དང་ནི་གདན་ཁྲི་དང། །མྱུར་འགྲོ་རྟ་དང་གླང་པོ་དང། །ཡིད་བཞིན་ནོར་བུ་དཔག་བསམ་ཤིང། །རྟ་བབ་ས་དང་ནི་བླ་རེ་སོགས། །བཟའ་བཏུང་བྲོ་མཆོག་སྣ་ཚོགས་དང། །གླུ་  
གར་ལ་སོགས་མཐའ་ཡས་མཆོད། །དེ་ནས་ཅི་འབྱོར་གཞན་དག་ལ། །བཟླས་པ་བྱས་ཏེ་མཉེས་པར་བྱ། །བདུད་རྩི་དང་ལྡན་དྲི་ཆུ་ཡིས། །མཎྜལ་ལེགས་པར་བྱས་ནས་སུ། །ཨོཾ་ཧྲཱི་ཥྚྲྀ་ཝི་ཀྲྀ་ཏཱ་ན་ན་ཧཱུཾ་ཧཱུཾ་ཕཊ་ཕཊ་སཱ་ཧཱ། འབྱུང་པོ་འཁོར་དང་བཅས་པ་ཐམས་ཅད་ཨཾ་ཀུ་ཤ་ཛཿ་ཨོཾ་ཧྲཱི་ཥྚྲྀ་  
ཝི་ཀྲྀ་ཏཱ་ན་ན་ཧཱུཾ་ཧཱུཾ་ཕཊ་ཕཊ་སཱ་ཧཱ། འབྱུང་པོ་འཁོར་དང་བཅས་པ་ཐམས་ཅད་ཀཱི་ལ་ཡ་ཧཱུཾ་ཕཊ། དགུག་དང་ཕུར་བུས་གདབ་པ་སྟེ། །དེ་ལྟར་བྱས་པས་འོད་ཉིད་དུ། །གྱུར་ལས་རང་རང་ཡི་གེ་སྟེ། །དེ་ལས་མཚན་མ་དེ་ལས་སྐུ། །ཧྲཱི་ཥྚྲྀ་ཝི་ཀྲྀ་རྣམ་བཞི་ནི། །དབང་པོ་གཤིན་རྗེ་ཆུ་ལུས་  
ངན། །འབྱུང་པོ་མེ་ལྷ་སྲིན་པོ་རླུང། །ཏ་ཨཱ་ན་ན་ལས་བྱུང་བའོ། །ཧཱུཾ་ཧཱུཾ་ཕཊ་དང་ཡི་གེ་གསུམ། །ཉི་མ་ཟླ་བ་ཚངས་པའོ། །ཕཊ་དང་སཱ་སྟེ་ཡི་གེ་གཉིས། །ས་བདག་དང་ནི་ལྷ་མ་ཡིན། །ཧཱ་ནི་ཁྱབ་འཇུག་ལ་སོགས་སོ། །ཐམས་ཅད་ཞལ་གསུམ་ཉིས་འགྱུར་ཕྱག་དང་པོ་རང་རང་ཕྱག་མཚན་  
ལ། །ལྷག་མ་བདེ་བར་གཤེགས་དང་མཐུན། །ཞལ་མདོག་རིགས་ཀྱི་གཙོ་བོ་འདྲ། །མིག་སོགས་བརླབ་དང་ལུས་ངག་ཡིད། །དབང་བསྐུར་བ་ཡང་འདྲ་བྱས་ནས། །གཏོར་མ་བདུད་རྩི་བཞིན་བརླབས་ལ། །ལྕེ་ཡང་བརླབས་ཏེ་སྦུབས་ཀྱིས་སུ། །རང་སྔགས་བརྗོད་པས་བརྔུབ་པར་བྱ། །ཨོཾ་  
ཨིནྡྲཱ་ཡ་འརིཿ་ཡ་མ་ཥྛྀ་ཝ་རུ་ཎཱ་ཡ་ཝི། གུ་བེ་རཱ་ཡ་ཀྲྀ། ཨཱི་ཤཱ་ནཱ་ཡ་ཏ། ཨགྣ་ཡེ་ཨཱ། ནཻ་རཱྀ་ཏྱ་ཡན། བཱ་ཡ་བེན། ཙནྡྲཱ་ཡ་ཧཱུཾ། ཨརྐ་ཡ་ཧཱུཾ། བྲཧྨ་ཎཱ་ཡ་ཕཊ། བ་སུ་དྷ་རཱ་ཡ་ཕཊ། བེ་མ་ཙི་ཏྲཱ་ཡ་སཱ། སརྦ་བཧུ་ཏེ་བྷྱོ་ཧཱ། ཧ་ཧ་ཧ་ཧ་ཧཱུཾ། ཧི་ཧི་ཧི་ཧི་ཧཱུཾ། དེ་ཡིས་ཕྱོགས་སྐྱོང་ཚིམ་བྱས་ནས། །འཐོར་འཐུང་  
བྱས་པ་ནང་དུ་འགྲོ། །དེ་ནས་དཀྱིལ་འཁོར་ཞལ་བསྲོའི་ཕྱིར། །སྦྱིན་སྲེག་གིས་ནི་ཚིམ་བྱ་སྟེ། །སྦྱིན་སྲེག་ལས་ལས་འབྱུང་བ་ལྟར། །ཞི་དང་རྒྱས་པ་བྱ་བར་འདོད། །དེ་ནས་སློབ་མ་རྣམས་གཞུག་ཕྱིར། །དང་པོར་བདག་ཉིད་འཇུག་པར་བྱ། །བདག་ཉིད་སྐུ་སོགས་བྱིན་བརླབ་ཅིང། །སྣང་བ་ཐོབ་  
  
༄༅། །པར་གྱུར་པ་ཡིས། །སློབ་མ་གཞུག་པའི་དོན་དུ་ནི། །དེ་ཉིད་རབ་ཏུ་བརྗོད་པར་བྱ། །ཨོཾ་ནམ་མཁའ་ལས་བྱུང་མཚན་ལྡན་ཕྱིར། །ཐོག་མ་ཐ་མ་མེད་པའི་མཆོག་སེམས་དཔའ་རྡོ་རྗེ་ཆེ་རང་བཞིན། །རྡོ་རྗེ་སེམས་དཔར་དེང་གྲུབ་མཛོད། །ཀུན་མཆོག་དངོས་གྲུབ་ཆེན་པོ་སྟེ། །དབང་  
ཕྱུག་ཆེན་པོ་ལྷག་པའི་ལྷ། །རྡོ་རྗེ་འཛིན་པ་ཀུན་གྱི་རྒྱལ། །མི་འགྱུར་མཆོག་ཏུ་བདག་གྲུབ་མཛོད། །ཉེས་པ་མི་མངའ་རྟག་པ་ཁྱོད། །འདོད་ཆགས་ཀུན་གྱི་རྗེས་ཆགས་པ། །འདོད་ཆགས་ཆེན་པོ་དགའ་བ་ཆེ། །བཅོམ་ལྡན་དེ་ཉིད་ཀྱིས་གྲུབ་མཛོད། །ཤིན་ཏུ་དག་པ་ཀུན་གྱི་མཆོག་གདོད་  
ནས་གྲོལ་བདེ་བཞིན་གཤེགས། །ཀུན་དུ་བཟང་པོ་ཀུན་བདག་ཉིད། །བྱང་ཆུབ་སེམས་དཔར་བདག་གྲུབ་མཛོད། །དངོས་གྲུབ་ཆེན་པོ་ཀུན་གྱི་མཆོག། །དབང་ཕྱུག་ཆེན་པོ་ཕྱག་རྒྱའི་མཆོག། །གྲུབ་པའི་རྡོ་རྗེ་ཆེར་བསྟོད་པ། །རྡོ་རྗེ་སྙེམས་བདག་བདག་མཛོད་ཅིག། དེ་ནས་བདེན་པའི་  
བྱིན་རླབས་བརྗོད། །སེམས་ཅན་ཀུན་གྱི་ཡིད་ཁྱབ་ཅིང། །སེམས་ཅན་ཀུན་གྱི་སྙིང་ལ་ཞུགས། །སེམས་ཅན་ཀུན་གྱི་ཡབ་གྱུར་ཉིད། །འདོད་ཆགས་དམ་ཚིག་མཆོག་གྱུར་པའི། །མགོན་པོ་བདེན་པ་འདི་ཡིས་ནི། །བདག་ལ་ཁྱེད་ཀྱིས་འདོད་རྫོགས་ཤོག་ཆོས་རྣམས་གཟུགས་བརྙན་ལྟ་བུ་  
སྟེ། །དག་ཅིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་དུ་བྱུང། །དེ་ཉིད་དེ་ཉིད་བསྐྱེད་པ་ནི། །དེ་དག་བདེན་པས་དཀྱིལ་འཁོར་ལ། །གཟུགས་བརྙན་གསལ་བར་སློབ་མ་ནི། །སྡིག་མེད་པར་ནི་ཐམས་ཅད་མཐོང། །ཐུན་མོང་སྡོམ་བཟུང་སློབ་མ་ནི། །  
སྔོན་བཞིན་སྐུ་སོགས་འོད་གསལ་བ། །ཡོལ་བས་བར་དུ་བཅད་ནས་སུ། །ཀུན་བྱེད་བུམ་པའི་ཆུ་ཡིས་སུ། །བཀྲུས་པའི་དར་རས་དམར་པོ་ཡིས། །བུ་སྡུག་དེ་ཡི་ངོ་བཀབ་ལ། །ཁྱོད་སུ་ཞེས་ནི་དྲི་བར་བྱ། །བདག་ནི་སྐལ་ལྡན་ཡིན་ཞེས་སྨྲ། །ཁྱོད་ཅི་དགའ་ཞེས་དྲིས་པ་ལ། །སྐལ་བ་བཟང་ལ་  
བདག་དགའ་ཞེས། །འཇུག་པ་པོས་ཀྱང་སྨྲ་བར་བྱ། །དེ་ནས་ཕྲེང་བ་སྦྱིན་བྱ་སྟེ། །ཨུ་དུམྭཱ་ར་མནྡ་ར། །ཡོངས་འདུ་དག་ནི་མ་ལི་ཀ། །ཀར་ནི་ཀ་ཡི་ཕྲེང་བ་ནི། །ལེགས་པར་མནོས་ཏེ་བུས་ཟུང་ཤིག་ཨོཾ་ཨཱ་ཧཱུཾ། བླ་མ་སློབ་དཔོན་མགོན་རྗེས་སུ། །འབད་པ་ཆེན་པོས་དབང་གི་དོན། །ཇི་ལྟར་སངས་  
  
།རྡོ་རྗེ་སེམས་དཔའ་དབང་བསྐུར་ལྟར། །དེ་བཞིན་བདག་ཀྱང་དབང་བསྐུར་ཏེ། །བདག་ལ་དོན་མཆོག་སྩལ་དུ་གསོལ། །གཙོ་ལ་ཡོན་སོགས་རབ་ཏུ་དབུལ། །གཏང་སེམས་ཡང་དག་བསྐྱེད་པར་བྱ། །དེ་ཡི་སྙིང་གར་རྡོ་རྗེ་ནི། །མེ་ཏོག་བཅས་པའི་སྙིང་པོར་བཞག་།  
ཨོཾ་སརྦ་ཡོ་ག་ཙིཏྟ། ཨུཏྤཱ་ཡཱ་མི་སུ་ར་ཏ་ས་མ་ཡ་སྟཱཾ་ཧོ་སིདྷི་བཛྲ་ཡ་ཐཱ་སུ་ཁཾ། དེ་རིང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར། །དེ་བཞིན་གཤེགས་པ་ཐམས་ཅད་ཀྱི་དམ་པའི་གསང་ཆེན་འདི། །དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་  
བྱའོ། །དད་པ་མེད་པ་ལ་ཡང་མི་རུང་ངོ། །ཞེས་བརྗོད་པར་བྱའོ། །ཐོ་སོགས་སྔགས་ཀྱིས་དྲང་བྱ་ཞིང། །ཡི་གེ་གསུམ་གྱིས་གཞུག་པར་བྱ། །ནང་དུ་སྡོམ་པ་འཛིན་དུ་གཞུག་དེ་ནས་ཚིག་འདི་བརྗོད་པར་བྱ། །དེ་རིང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་ལ་རབ་ཏུ་ཆུད་དོ། །དེ་བས་  
བདག་གིས་ཁྱོད་ཀྱི་རྡོ་རྗེ་ཡེ་ཤེས་བསྐྱེད་པར་བྱའོ། །ཡེ་ཤེས་གང་གིས་ཁྱོད་ལ་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་བྱ་སྟེ། །གཞན་ལྟ་སྨོས་ཀྱང་ཅི་དགོས། །དངོས་གྲུབ་འདི་ནི་ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱའོ། །ཁྱོད་ནི་དམ་ཚིག་ལ་  
འདའ་བར་མི་རུང་ངོ། །དེ་རིང་རྡོ་རྗེ་སེམས་དཔའ་ཉིད། །ཁྱོད་ཀྱི་སྙིང་ལ་ཡང་དག་གནས། །གལ་ཏེ་ཚུལ་འདི་སྨྲས་ན་ནི། །དེ་མ་ཐག་ཏུ་དྲལ་ཏེ་གཤེགས། །ཨོཾ་བཛྲ་ས་ཏྭ་ཧཱུཾ། །པད་གནས་ཡིག་གསུམ་འབར་བ་ཡི། །བདུད་རྩི་ལྔ་ནི་འཐུང་བཅུག་སྟེ། །འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་  
འདས་ན་སྲེག་པར་བྱེད། །དམ་ཚིག་བསྲུངས་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་འདིས་འགྲུབ། །ཨོཾ་བཛྲོད་ཀ་ཋཿ་དེ་ནས་འདི་སྐད་སྨྲ་བར་བྱའོ། །དེ་རིང་ཕན་ཆད་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱིས། །ངས་ཅི་སྨྲས་པའི་བྱ་བ་འདི་ཁྱོད་ཀྱིས་བྱ་དགོས་སོ། །ང་ལ་ཡང་བརྙས་པར་མ་བྱེད་ཅིག་མི་བདེ་བ་མ་  
སྤངས་པར་ཤི་བའི་དུས་བྱས་ཏེ། དམྱལ་བར་ལྟུང་བར་མ་འགྲོ་ཤིག་དེ་ནས་དེ་ལྟར་སྨྲ་བ་ལ། །སློབ་མས་འདི་ལྟར་སྨྲ་བར་བྱའོ། །དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ནས། རྡོ་རྗེ་སེམས་དཔའ་བདག་ལ་འབབ་པར་གྱུར་ཅིག་ཅེས་སྨྲ་བར་བྱའོ། །གསོལ་འདེབས་དེ་ཡི་  
  
༄༅། །གནས་བཞི་རུ། །འབྱུང་ཆེན་བཞི་ཡི་དཀྱིལ་འཁོར་ནི། །ཡི་གེ་བཞི་ལ་དབྱིབས་མདོག་ལྡན། །བ་དན་ལ་སོགས་མཚན་བྱས་པ། །བསམས་ཏེ་རླུང་ལ་སོགས་བསྐྱོད་པ། །རྡོ་བ་དག་ཀྱང་འབབ་གྱུར་ན། །སེམས་ལྡན་འབབ་པ་ཅི་ཞིག་སྨོས། །ཡེ་ཤེས་བབས་ནས་འཕར་གྱུར་ན། །  
ཏིཥྛ་བཛྲས་བརྟན་པར་བྱ། །ལྕེ་ལ་ཡི་གེ་ཨ་བསམས་ཏེ། དགེ་དང་མི་དགེ་དྲི་བར་བྱ། །དེ་ནས་མིག་གི་སྣང་བ་དྲི། །མེ་ཏོག་འཁོར་ལོ་ལ་དོར་ནས། །པྲ་ཏཱི་ཙྪ་བཛྲ་ཧོ་ཞེས་བརྗོད། །སླར་ཡང་བླངས་ལ་མགོར་བཅིངས་ལ། །པྲ་ཏི་གྲྀཧྣ་ལ་སོགས་བརྗོད། །མཚན་མ་གང་ལ་བབ་པ་སྟེ། །  
དེ་ནི་དེ་ཡི་ལྷ་རུ་སྦྱིན། །འོད་འབར་ཨོཾ་གཉིས་མིག་ཏུ་བསམ། །རྡོ་རྗེ་སེམས་དཔའ་ཉིད་ཀྱིས་ཁྱོད། །དེ་རིང་ནན་ཏན་མིག་ཕྱེའོ། །བླ་ན་མེད་པའི་རྡོ་རྗེའི་མིག། །ཐམས་ཅད་རབ་ཏུ་ཕྱེ་བར་འགྱུར། །བཛྲ་པཱ་ཤ། །དཀྱིལ་འཁོར་བཟང་པོ་འདི་ལ་ལྟོས། །ད་ནི་དད་པར་རབ་ཏུ་བསྐྱེད། །སངས་རྒྱས་  
གདུང་གི་རིགས་སུ་འཁྲུངས། །སྔགས་དང་ཕྱག་རྒྱ་བྱིན་གྱིས་བརླབས། །འགྲོ་བ་ཕུན་ཚོགས་དངོས་གྲུབ་ཀྱང། །ཁྱོད་ལ་མངོན་དུ་ཕྱོགས་པར་འགྱུར། །དངོས་གྲུབ་ཐོབ་ཕྱིར་དམ་ཚིག་སྐྱོངས། །གསང་སྔགས་ལ་ཡང་བརྩོན་པར་གྱིས། །རལ་གྲི་གཤིན་དགྲ་ནས་བརྩམས་ནས། །ཇི་སྲིད་  
གཙོ་བོའི་མཐར་ཐུག་པར། །བསྟན་པའི་དཀྱིལ་འཁོར་འཇུག་པ་ཡིན། །སྤྱི་བོར་ཆུ་ཡིས་གཏོར་བྱ་ཞིང། །བཛྲ་ཨ་བྷིཥི་ཉྩ་བརྗོད། །དབུ་རྒྱན་དབང་ཡང་དེ་བཞིན་ཏེ། །དེ་ནས་རྡོ་རྗེ་སྦྱིན་པར་བྱ། །སངས་རྒྱས་ཀུན་གྱི་རྡོ་རྗེའི་དབང། །དེ་རིང་ཁྱོད་ལ་སྦྱིན་པར་བྱ། །འདི་དེ་སངས་རྒྱས་ཐམས་ཅད་ཀྱི། །རྡོ་རྗེ་  
ཟུངས་ཤིག་རབ་གྲུབ་ཕྱིར། །རྡོ་རྗེ་དྲིལ་བུ་འཁྱུད་བྱས་ནས། །བདག་པོའི་དབང་ཡང་བསྐུར་བར་བྱ། །ཨོཾ་བཛྲ་ཨདྷི་པ་ཏི་ཏྭཾ་ཨ་ཕི་ཥིཉྩ་མཱཾ། སྤྱི་བོར་གདབ་ཚུལ་མིང་དབང་བསྐུར། །ཏིཥྛ་བཛྲ་ས་མ་ཡ་སྟྭཾ། ཨོཾ་བཛྲ་ས་ཏྭ་ཏྭཾ་ཨ་བཧི་ཥིཉྩ་མི། །བཛྲ་ནཱ་མ་ཨ་བཧི་ཥེ་ཀ་ཏ། སློབ་དཔོན་གང་དང་གང་དག་  
གི། །ལྷག་པའི་ལྷ་ནི་གང་གང་གི། །དེ་ནས་དེ་ཡི་མཚན་དག་ནི། །དཔལ་དང་ཀྱེ་ཡིས་མཛེས་པར་བྱ། །རིག་པའི་དབང་ལྔ་བྱིན་ནས་སུ། །རིག་སྦྱོར་བརྟུལ་ཞུགས་ལུང་བསྟན་དང། །དབུགས་དབྱུང་དང་ནི་གསུམ་དུ་འདོད། །ཧཱུཾ་གིས་རྡོ་རྗེ་དེ་བསྐྱེད་ལ། །འདི་ནི་སངས་རྒྱས་ཐམས་ཅད་དེ། །ཕྱག་  
  
།ཁྱོད་ཀྱིས་རྟག་ཏུ་གཟུང་བར་བྱ། །ཕྱག་ན་རྡོ་རྗེ་བརྟུལ་ཞུགས་བརྟན། །ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་མཾ། ཨེ་ཥ་སྟྭཾ་དྷ་ར་ཡཱ་མི་བཛྲ་ས་ཏྭ་ཧི་ཧི་ཧི་ཧི་ཧཱུཾ། ཐོག་མ་ཐ་མ་མེད་པ་ཡི། །རྡོ་རྗེ་སེམས་དཔའ་དགའ་བ་ཆེ། །ཀུན་དུ་བཟང་པོ་ཀུན་བདག་ཉིད། །རྡོ་རྗེ་  
སྙེམས་བདག་བདག་མཛོད་ཅིག། །ཆོས་ཀྱི་དྲིལ་བུ་གཟུང་བར་བྱ། །འདི་དེ་སངས་རྒྱས་ཐམས་ཅད་ཀྱི། །ཤེས་རབ་རྗེས་འགྲོ་བ་ཡི་དབྱངས། །རྟག་པར་ཁྱོད་ཀྱིས་ཀྱང་གཟུང་སྟེ། །རྒྱལ་བ་བྱང་ཆུབ་མཆོག་ཏུ་བཞེད། །ཆོས་ཀྱི་དྲིལ་བུ་དཀྲོལ་བར་བྱ། །སྲིད་པ་རང་བཞིན་གྱིས་དག་ཕྱིར། །  
རང་བཞིན་གྱིས་ནི་འབྱུང་བར་བྱེད། །རང་བཞིན་དག་པའི་སེམས་དཔའ་མཆོག་སྲིད་པའི་མཆོག་ནི་འགྲུབ་པར་བྱེད། །སྲིད་པའི་བདེ་བ་ཤིན་ཏུ་ཆུང། །སྡུག་བསྔལ་ཆེན་པོ་དག་བྱའི་ཕྱིར། །ཤིན་ཏུ་བདེ་བ་དམ་པའི་ཐབས། །དམ་ཚིག་འདི་ནི་རྟག་ཏུ་བསྐྱེད། །འདོད་པའི་ལོངས་སྤྱོད་  
ཐམས་ཅད་ལ། །ཅི་འདོད་པར་ནི་བསྟན་བཞིན་དུ། །རང་གི་ལྷ་ཡི་སྦྱོར་བ་ཡིས། །བདག་དང་གཞན་ལ་མཆོད་པར་བྱ། །ཇི་སྲིད་འཁོར་བའི་གནས་སུ་ནི། །མཁས་མཆོག་བཞུགས་པར་གྱུར་གྱི་ཚེ། །དེ་སྲིད་མཚུངས་མེད་སེམས་ཅན་དོན། །མྱ་ངན་མི་འདའ་བྱེད་པར་ནུས། །ཤེས་རབ་  
ཕ་རོལ་ཕྱིན་པའི་ཐབས། །བསོད་ནམས་བྱིན་བརླབས་ཀྱིས་བསྒྲུབས་ལ། །དམ་ཚིག་འདི་ནི་རྟག་ཏུ་བསྐྱེད། །དངོས་གྲུབ་ཐམས་ཅད་ཕུན་སུམ་ཚོགས། །ཕྱག་རྒྱ་ཆེན་པོའི་བརྟུལ་ཞུགས་ནི། །དེ་ཡིས་རབ་ཏུ་སྦྱིན་པར་བྱ། །དེ་ནས་སྡོམ་བཟུང་ཡོན་ཕུལ་ཏེ། །ཕྱག་བྱས་ཚིག་འདིས་གསོལ་  
བ་གདབ། །བྱང་ཆུབ་རྡོ་རྗེ་སངས་རྒྱས་ལ། །ཇི་ལྟར་མཆོད་ཆེན་བགྱིས་པ་ལྟར། །བདག་ཀྱང་རབ་ཏུ་བསྒྲལ་བའི་ཕྱིར། །ནམ་མཁའི་རྡོ་རྗེ་བདག་ལ་སྩོལ། །འཇུག་སྒོར་པདྨ་འདབ་བརྒྱད་པ། །དར་གྱིས་བཀབ་པར་འདུག་བྱས་ལ། །བཀྲ་ཤིས་ཚིགས་བཅད་གླུ་སྒྲ་དང། །རྡོ་རྗེ་དྲིལ་  
བུ་གསིལ་བ་ཡིས། །སྐྱོབ་པ་ཀུན་གྱིས་མངོན་སུམ་དུ། །ཏིལ་གྱི་གང་བུ་བཞིན་གང་བའི། །རྒྱལ་བས་བུམ་པ་བཟུང་ནས་སུ། །དེ་ཉིད་ལ་ནི་དབང་བསྐུར་བས། །དཀྱིལ་འཁོར་དེ་ཉིད་རིག་པར་བསམ། །ཆུ་དང་དབུ་རྒྱན་སྔོན་བཞིན་ཏེ། །རྡོ་རྗེ་དྲིལ་བུ་ཚིག་འདིས་སྦྱིན། །ཤེས་རབ་ཐབས་ཀྱི་རང་  
  
༄༅། །བཞིན་དུ། །གྲུབ་པའི་རྡོ་རྗེ་དྲིལ་བུ་འདི། །ཁྱོད་ཀྱིས་དད་པས་རབ་ཟུང་ལ། །རྡོ་རྗེ་ཁྱོད་ཀྱིས་སློབ་མ་བསྡུས། །མིང་ཡང་སྔོན་དང་འདྲ་བར་སྦྱིན། །དེ་ནས་བླ་མས་ཚིག་འདི་བརྗོད། །སངས་རྒྱས་ཀུན་གྱི་རལ་གྲི་ཆེ། །ཁམས་གསུམ་ཀུན་གྱིས་ཕྱག་བྱས་པ། །ལས་  
ཀྱི་རལ་གྲི་གཅིག་པུ་མཆོག་བདུད་རྣམས་ལས་ནི་རྒྱལ་བཟུང། །དཀྱིལ་འཁོར་དེ་བཞིན་ཉིད་བསྟན་པ། །མཉམ་པ་ཉིད་ཕྱིར་གྲུ་བཞི་སྟེ། །ཉེ་བར་བཞག་དང་ཡང་དག་སྤོང། །རྫུ་འཕྲུལ་རྐང་པ་དང་དབང་པོ། །གོ་རིམས་བཞིན་དུ་སྒོ་བཞིའོ། །བསམ་གཏན་བཞི་ནི་རྟ་བབས་  
ཏེ། །ཏིང་ངེ་འཛིན་བཞི་ཁ་ཁྱེར་ཡིན། །དེ་རྟེན་གཟུངས་ཀྱི་རང་བཞིན་ནོ། །འགྲོ་ཀུན་གདུལ་ཕྱིར་ཕྱོགས་སྒོ་ན། །རླུང་གིས་བསྐྱོད་པའི་དྲིལ་སྒྲ་སྒྲོགས། །བྱང་ཆུབ་ཡན་ལག་རྣམ་དག་ཕྱིར། །དྲ་བ་དྲ་ཕྱེད་ལ་སོགས་སྤྲས། །རྣམ་ཐར་བརྒྱད་ལྡན་ཀ་བ་སྟེ། །རྒྱན་བཀོད་བཀྲ་བས་མཛེས་པ་ནི། །  
བསམ་པ་ཐམས་ཅད་ཡོངས་བསྐོང་ཕྱིར། །སྣ་ཚོགས་ལས་ཀྱི་མཐར་ཐུག་ཕྱིར། །ཕོ་བྲང་སྣ་ཚོགས་རྡོ་རྗེ་འབར། །ཐེག་ཆེན་འཁོར་ལོ་བསྐོར་བའི་ཕྱིར། །རྡོ་རྗེའི་ཕྲེང་བས་ཡོངས་སུ་བསྐོར། །སེམས་ཅན་སེམས་ནི་དགྲོལ་བྱའི་ཕྱིར། །ཚོན་རྣམས་ཡེ་ཤེས་ལྔ་ཡིན་ནོ། །དམ་པའི་ཚོགས་  
གཉིས་རྫོགས་པའི་ཕྱིར། །བྱང་ཆུབ་སེམས་གང་ཀ་པཱ་ལ། །བདུག་པ་མེ་ཏོག་མར་མེ་དང། །བཤོས་དང་བྱུག་པ་ལ་སོགས་ནི། །སྙན་གྲགས་བྱང་ཆུབ་ཡན་ལག་དང། །དགའ་དང་ཆོས་ཟས་ལུས་བདེ་ཡིན། །ངོ་ཚ་ཁྲེལ་ཡོད་སྡོམ་པ་ཡིས། །བདེ་བསྐྱེད་དབྱངས་དང་གར་སོགས་  
ཡིན། །སངས་རྒྱས་བཞུགས་ཕྱིར་གཞལ་ཡས་ཁང། །སྙིང་པོ་ལན་ཕྱིར་དཀྱིལ་འཁོར་རོ། །ལྷ་ཡི་དེ་ཉིད་བསྟན་བྱ་བ། །དད་དང་བརྩོན་འགྲུས་དྲན་ཏིང་འཛིན། །སྟོབས་རྣམས་དག་པ་སྒོར་གནས་བཞི། །བྱམས་སོགས་ཚངས་པའི་གནས་པ་བཞི། །རྩ་རྩི་ཀཱ་སོགས་ལྷ་མོ་བཞི། །ཤིན་  
ཏུ་རྣམ་དག་ལ་སོགས་ལྔ། །ཞེ་སྡང་གཤིན་རྗེ་ལ་སོགས་པའོ། །འཁོར་བས་མ་ཆགས་པདྨ་སྟེ། །ཉི་ཟླ་བྱང་ཆུབ་སེམས་མྱུ་གུ། །གསོ་དང་སྨིན་པར་བྱེད་པའོ། །དེ་ནས་བྱད་དང་ན་སོར་ལྡན། །རི་དགས་ལྟེ་བའི་དྲི་མནམ་དང། །གསེར་གྱི་རྣ་ཆ་གཡོ་བ་ཞིག་གཅིག་ཅིག་ལེགས་བཙལ་  
  
།བླ་མས་བཞེས་ཏེ་བྱིན་བརླབས་ལ། །སྦྱོར་བའི་ཆོ་གས་མཉེས་པར་བྱ། །བདེ་བ་མཐེ་བོང་སྲིན་ལག་གིས། །སློབ་མའི་ཁ་རུ་དབབ་པར་བྱ། །བདེ་བའི་བཏུང་བ་རིན་ཆེན་དེ། །བརྟན་པའི་བློ་ཡིས་བཏུང་བར་བྱ། །ཨ་ཧོ་སུ་ཁ་ཞེས་ཀྱང་སྨྲ། །དེ་ནས་བུ་མོ་མིག་ཡངས་  
མོ། །མཛེས་ཤིང་ནུ་མ་རྒྱས་པ་ཞིག་རང་གི་བུ་ལ་སྦྱིན་པར་བྱ། །མགོ་བོར་ལག་བཞག་གསང་བ་གཏད། །དེ་ཡི་གཟུངས་མ་ལེགས་སྦྱིན་མོ། །དེ་དང་བདེ་བ་མྱང་བར་བྱ། །དེ་ནས་སློབ་དཔོན་ཤེས་རབ་དང། །བཅས་པས་དཀྱིལ་འཁོར་ལྷ་དེ་ཉིད། །སློབ་དཔོན་ལས་རྣམས་  
བསྟན་པར་བྱ། །ཇི་ལྟར་དབང་བསྐུར་ལ་སོགས་འདིས། །སངས་རྒྱས་སོགས་ཀུན་ཐོབ་པ་བཞིན། །བྱང་ཆུབ་སྤྱོད་སོགས་གཞན་དག་དང། །འདུལ་སོགས་དགེ་བས་དེ་བཞིན་མིན། །དེ་བས་དམ་ཚིག་བུས་སྲུངས་ཤིག་རྟག་ཏུ་སྡོམ་པ་ཡང་བསྲུང་ངོ། །ཤ་ལྔ་བདུད་རྩི་ལྔ་བཟའ་སྟེ། །  
དེ་ལས་གཞན་པའི་དམ་ཚིག་བསྲུང། །དཀོན་མཆོག་གནོད་པ་གསད་བྱ་སྟེ། །བུད་མེད་ཀུན་ཀྱང་སྤྱད་པར་བྱ། །ཕ་རོལ་ནོར་ཡང་བླངས་ནས་སུ། །རྟག་ཏུ་རྫུན་གྱི་ཚིག་ཀྱང་སྨྲ། །རྣལ་འབྱོར་རྒྱུད་ལས་གསུངས་པ། །དེ་ནི་ཆོ་ག་བཞིན་དུ་བསྲུང། །དེ་ནས་དེ་བཞིན་གྱུར་ནས། །  
ལུང་བསྟན་པ་ནི་བྱ་བ་ཡིན། །གཡོན་གྱིས་སྙིང་གར་ཆོས་གོས་གཟུང། །གཡས་པ་ཡིས་ནི་མཆོག་སྦྱིན་བྱ། །ཨོཾ། ངས་ཁྱོད་འདི་ལྟར་ལུང་བསྟན་ཡིན། །སྲིད་པའི་ངན་འགྲོ་རྣམས་ལས་བཏོན། །སྲིད་པའི་མཆོག་ཏུ་གྲུབ་པའི་ཕྱིར། །རྡོ་རྗེ་སེམས་དཔའ་དེ་བཞིན་གཤེགས། །ཀྱེ་གཤིན་རྗེ་  
མཐར་འབྱིན་པ་ནི་བཧུར་བཧུ་བ་སྭཿ་དེ་ལྟར་ལུང་བསྟན་བསྔགས་པ་དེ། །བླ་མེད་ཉིད་དུ་ལུང་བསྟན་ཡིན། །དེ་ནས་དབུགས་དབྱུང་སྦྱིན་བྱ་སྟེ། །གསང་བའི་དཀྱིལ་འཁོར་དམ་པ་ནི། །མཐོང་བ་དད་ནི་ཞུགས་གྱུར་པས། །སྡིག་པ་ཀུན་ལས་ངེས་གྲོལ་ཞིང། །ཁྱེད་རྣམས་དེ་ཉིད་ལེགས་པར་  
གནས། །བདེ་ཆེན་ཐེག་པ་འདི་ལ་ནི། །སླར་འཆི་བ་ནི་ཡོད་མེད་དེ། །མི་ཚུགས་པ་དང་མི་སོང་བས། །ཅིས་ཀྱང་མི་འཇིགས་དགའ་བར་གྱིས། །སྲིད་པ་ཤིན་ཏུ་དག་པའི་ཕྱིར། །སྲིད་པའི་སྡུག་བསྔལ་ལས་ཁྱོད་བཏོན། །སྲིད་པ་ཤིན་ཏུ་གྲུབ་པའི་ཕྱིར། །རྟོག་པ་མཆོག་ཏུ་གྱུར་པ་ཡིས། །དམ་ཚིག་  
  
༄༅། །སྡོམ་པ་གྲུབ་པ་འདི། །རྟག་ཏུ་ཁྱོད་ཀྱིས་བསྲུང་བར་བྱ། །སངས་རྒྱས་ཀུན་གྱིས་མཐུན་པར་གསུངས། །གང་ཞིག་བསྐྱེད་པ་ཙམ་གྱིས་སུ། །སངས་རྒྱས་ཉིད་དུ་དོགས་མེད་པའི། །བྱང་ཆུབ་སེམས་ནི་བཏང་མི་བྱ། །ཕྱག་ན་རྡོ་རྗེ་གང་ཡིན་པའི། །དེ་ལ་སོགས་པའི་བཀའ་  
སྩལ་ནི༑ །ཅི་རིགས་པར་ནི་བརྗོད་པར་བྱ། །དེ་ལྟར་བཀའ་སྩལ་ཐོབ་པ་དང། །སློབ་མ་གུས་དང་ལྡན་པ་ཡིས། །བླ་མའི་རྐང་པར་ཕྱག་བྱས་ལ། །ཐམས་ཅད་བསྒྲུབ་པར་ཁས་བླང་ངོ། །དེ་ནས་ཞི་བའི་སྦྱིན་སྲེག་ནི། །ཅི་ནུས་པ་ཡང་བྱ་བ་སྟེ། །སློབ་མ་གཡོན་ཕྱོགས་བཞག་ནས་སུ། །  
དེ་ཡི་སྲིན་ལག་ནས་བཟུང་ལ། །སྦྱིན་སྲེག་བསང་དང་བསྲུང་བ་དང། །མེ་ཏོག་བསྡུས་ཏེ་བླ་མ་ལ། །ཕུལ་ལ་མེར་དོར་སྨོན་ལམ་བྱ། །དེ་ལྟར་བྱ་བ་ཀུན་ཟིན་ནས། །དེ་ཉིད་གསུམ་མཐར་མུཿ་ལྡན་པས། །ཡེ་ཤེས་སེམས་དཔའ་གཤེགས་པར་བསྐུལ། །དེ་དང་མཐུན་པར་བསྐྱེད་པར་  
བསྡུ༑ །ཐོག་མར་ཨ་ལྡན་གསང་སྔགས་ཀྱིས། །རྡུལ་ཚོན་བསྒྲིམས་ཏེ་བསྡུ་བར་བྱ། །རོལ་མོ་བཅས་པས་སྤྱན་དྲངས་ལ། །ཀཱི་ལི་ཀཱི་ལིས་ཆུ་བོར་དོར། །རྡོ་རྗེའི་སྐམ་ཁས་ཕུར་བུ་གདོན། །རིག་པ་སྤྱན་བཟླས་འོ་མས་བཀྲུ། །བ་ཡི་ལྕི་བས་དཀྱིལ་འཁོར་བྱུག་དེ་སྟེང་དགའ་  
སྟོན་ལ་སོགས་བྱ། །དཀྱིལ་འཁོར་གྱི་ནི་ཡོ་བྱད་ཀུན། །རྡོ་རྗེ་སློབ་དཔོན་དབང་བར་བཤད། །དེ་ལྟར་བྱ་བ་ལས་དང་པོའི། །རྣལ་འབྱོར་པ་ཡི་བྱ་བ་ཡིན། །གཞན་དག་དབབ་དང་སེམས་ཉིད་ཀྱིས། །བྱས་པ་རྨད་དུ་བྱུང་བ་ཡིན། །དེ་ལྟར་དབང་ཐོབ་སློབ་མ་དེ། །དེང་ཉིད་སློབ་དཔོན་གོ་  
འཕང་འགྱུར། །དེ་ཡིས་བསྒྲུབ་པ་འབྲས་བཅས་ཕྱིར། །དེས་ནི་བསྒྲུབ་པ་བརྩམ་པར་བྱ། །ལས་ཀྱི་མཐར་ཐུག་རྒྱུད་འདི་རུ། །ཐུན་མོང་མ་ཡིན་འཁོར་ལོ་ནི། །དགོས་པ་མ་ལུས་ཀུན་བྱེད་པ། །དེ་འདིར་བདག་གིས་བྲི་བར་བྱ། །རྣམ་པར་སྣང་མཛད་ལ་སོགས་པས། །ལེགས་བྱུགས་  
དུར་ཁྲོད་རས་མ་ལ། །དུག་དང་ནིམ་པའི་ཁུ་བ་དང། །ཁྲག་དང་དུར་ཁྲོད་སོལ་བ་དང། །ད་དུ་ར་སོགས་སྣག་ཚ་དང། །རུས་པའི་སྨྱུ་གུས་བྲི་བྱ་བ། །གཅེར་བུ་སྐྲ་བཤིག་གདོང་བསྙེར་ཏེ། །ཁྲོས་པས་ལྷོ་རུ་མངོན་ཕྱོགས་ལ། །སྔགས་བཟླས་རྩེ་གཅིག་པ་ཡིས་བྲི། །ཟླུམ་པོར་བསྐོར་བ་  
  
།དགུ་དང་བཅུ་གཉིས་བཅུ་དྲུག་སྟེ། །ལེ་ཚེ་རྣམས་ནི་བྱས་པ་ལ། །ཡི་གེ་གསང་སྔགས་ས་བོན་བྲི། །དབུས་སུ་ཞེ་སྡང་རྡོ་རྗེ་ཉིད། །ཡང། ཤར་དུ་གཏི་མུག་རྡོ་རྗེ་སྟེ། །ལྷོར་ནི་སེར་སྣ་རྡོ་རྗེ་ཡིན། །ནུབ་ཏུ་འདོད་ཆགས་རྡོ་རྗེ་ལ། །བྱང་དུ་ཕྲག་དོག་རྡོ་རྗེའོ། །ཀྵེ་མ་མེ་ད་  
གཉིས་པ་ཡི། །གཉིས་པའི་ཕྱོགས་བཞིར་ལྷོར་བརྩམས་ནས། །ཤར་གྱི་ཕྱོགས་ལ་ཐུག་གི་བར། །ཁྲོ་བོ་ཡུམ་དང་སྣོད་དག་གི། །རེ་རེའི་གོང་མ་མས་རིམ་བཞིན། །དོ་ཡོ་ཡ། མཚམས་ཀྱི་ལེ་ཚེ་བརྒྱད་པོ་ལ། །བདེན་བྲལ་མཚམས་ན་ལྷ་མོ་གཉིས། །རླུང་གནས་མཛོད་ལྡན་མེ་  
མཚམས་སྣོད། །དབང་ལྡན་ན་ནི་ཐོད་པ་གཉིས། །མེ་མཚམས་ན་ནི་སྒོ་སྲུང་གཉིས། །ཛཱ། ས་རུ་ཎ་ནི་རཙྪ་ནི། །ཀུན་མིང་ཐོག་མ་དབུས་སུ་སྟེ། །ཨ། ལྷོ་རུ་སེར་སྣ་རལ་གྲི་འཛིན། །ནུབ་ཏུ་ཆགས་དང་དབྱངས་ཅན་མ། །བྱང་དུ་ཕྲག་དོག་བདེན་བྲལ་སྣོད། །ཤར་དུ་གཏི་མུག་དང་  
ཐོ་བ༑ །མར་མེ་དོ་ཡོ་ཀྵེ་ཡ། །སྔགས་མིང་བསྐུལ་ཚིག་བཅས་པ་དང། །ཡི་གེ་གཉིས་པར་མིང་བཅུག་པ། །སྤེལ་ཞིང་སྤེལ་ཞིང་བྲི་བར་བྱ། །དེ་ལྟར་བྲིས་པའི་འཁོར་ལོ་ནི། །ལུགས་དང་ལུགས་མིན་པར་བྱས་ལ། །དོ་ད་ཡོ་ཀྵེ་ཡ་གནས་ལ། །གནས་པ་ཕྱི་ནང་སོ་སོ་ཡི། །ཕྱོགས་  
མཚམས་བྱེ་བྲག་བཀླག་པ་དང། །ཕྱི་ནང་ཐུན་མོང་ཕྱོགས་མཚམས་སུ། །བཀླག་པ་དག་སྟེ་གཉིས་སུ་འདོད། །གནས་པ་སྡེ་ཚན་སོ་སོ་ནི། །གཙོ་བོ་ཁྲོ་བོ་ལྷ་མོ་དང། །བནྡྷ་བཞི་རུ་ཤེས་བྱ་སྟེ། །སྡོམ་དང་སོ་སོར་བཀླག་པར་བྱ། །ཡ་ཀྵེ་མ་མེ་ད་པཱཙྪ་ནི་རཱ། །ཛཱ་ས་དོ་རུ་ཎ་ཡོ་ནི་ར། །ཡི་  
གེ་བཅུ་བདུན་དབང་བྱས་ནས། །རྣམ་པ་དགུ་རུ་བཀླག་པ་ཡིན། །རྩ་བའི་སྔགས་སུ་གདོན་པ་ལ། །ཡི་གེ་སུམ་ཅུ་རྩ་གཉིས་ཀྱང། །རྐང་པ་བཞི་རུ་གདོན་པ་དང། །སོ་སོར་ཕྱེ་སྟེ་གདོན་པའོ། །ཡ་མ་རཱ་ཛ་ལ་སོགས་པའོ། །དང་པོ་དང་འོག་མཐའ་ལྟག་མཐའ། །གཙོ་བོ་ལྔ་རུ་བསྟན་  
པ་ཡིན། །དང་པོ་ཐ་མ་ཡི་གེ་བརྒྱད། །གཤིན་རྗེ་དགྲ་ཉིད་ཤེས་པར་བྱ། །ཡ་ཡ་ཡ་ཡ། ཡ་ཡ་ཡ་ཡ། །དང་པོ་མགོ་མཐའ་མཐའ་མའི་ལྟག། །སེར་སྣ་རྡོ་རྗེ་ཡིན་པར་འདོད། །མ་མ། དང་པོའི་མཐའ་ལྟག་གཉིས་དང་མགོ། །འདོད་ཆགས་རྡོ་རྗེའི་ཡི་གེ་ཡིན། །མེ་མེ། གཉིས་པའི་  
  
༄༅། །མཐའ་ལྟག་གསུམ་དང་འོག་ཕྲག་དོག་ཉིད་དུ་བསྟན་པ་ཡིན། །དད། གསུམ་པའི་མཐའ་ལྟག་བཞི་དང་འོག་གཏི་མུག་རྡོ་རྗེའི་ཡི་གེ་ཡིན། །ཀྵེ་ཀྵེ། རྐང་པ་དང་པོའི་དབུ་མ་བཞི། །ཁྲོ་བོ་གཅིག་དང་ལྷ་མོ་གསུམ། །རཱ་ཛ་ས་དོ། །རྐང་པ་གཉིས་པའི་དབུ་མ་  
བཞི༑ །ལྷ་མོ་གཉིས་དང་ཐོད་པ་གཉིས། །དོ་རུ་ཎ་ཡོ། །རྐང་པ་གསུམ་པའི་དབུ་མ་བཞི། །སྣོད་ཆེན་གསུམ་དང་ཁྲོ་བོ་གཅིག། །ཡོ་ནི་རཱ་ཡ། རྐང་པ་བཞི་པའི་དབུ་མ་བཞི། །ཁྲོ་བོ་བཞི་རུ་ཤེས་པར་བྱ། །ཡཙྪ་ནི་རཱ། །འཇུག་པ་དང་ནི་ལྡོག་པ་དང། །འཕེལ་དང་འགྲིབ་དང་མུ་བཞི་དང། །ཐུན་མོང་  
དང་ནི་རྣམ་པ་དྲུག་གཅིག་གཉིས་གསུམ་བཞི་གོང་ནས་འཕེལ། །གསུམ་གཉིས་གཅིག་དང་ཟད་མཐར་ཐུག་རཱ་དོ་རུ་ཡོ། ནི་རཱ་ཡཙྪ་ནི་རཱ། ཛཱ་ས་དོ་ན་ཡོ་ཡ། མཐའ་མ་གཅིག་དང་གོང་མ་གསུམ། །འོག་མ་གཉིས་དང་གོང་མ་གཉིས། །འོག་མ་གསུམ་དང་དང་པོ་གཅིག། །མ་  
འདྲེས་བཞི་དང་མུ་བཞིའོ། །འཇུག་དང་ལྡོག་དང་ཐུན་མོང་ནི། །གོང་དུ་བསྟན་པས་ཤེས་བྱ་སྟེ། །འཇུག་ལྡོག་ཕྱོགས་ཀྱི་གཙོ་བོ་ལ། །ཐུན་མོང་ཕྱི་ཡི་ཕྱོགས་ལའོ། །དགུ་དང་བརྒྱད་ཀྱི་ཡི་གེ་ནི། །བཅུ་བདུན་དག་སྟེ་ལྷ་རུ་འདོད། །རེ་རེའང་མགོ་དང་མཐར་ལྡན་པར། །གསང་སྔགས་  
གདོན་པར་བྱ་བ་ཡིན། །དབུས་ཀྱི་ཕྱོགས་མིན་སྟོང་པ་རུ། །ས་བོན་གཉིས་པར་མིང་སྤེལ་བྲི། །རིམ་པ་གསུམ་པའི་ལེ་ཙེ་ནི། །བཅུ་དྲུག་པ་ལ་བྲི་བྱ་བ། །སྔགས་མིང་བསྐུལ་ཚིག་བཅས་པ་དང། །ཡི་གེ་གཉིས་པར་མིང་བཅུག་པ། །སྤེལ་ཞིང་སྤེལ་ཞིང་བྲི་བར་བྱ། །དེ་ལྟར་བྲིས་པའི་འཁོར་  
ལོ་ནི༑ །ལུགས་དང་ལུགས་མིན་གཉིས་བྱས་ལ། །སོ་སོར་མཐུན་པར་མགོ་སྤྲད་ལ། །ཏིལ་ཏེ་ཕྱི་རོལ་མར་ཁུས་བྱུག། །ཐོད་པ་གཉིས་ནི་ཁ་སྦྱར་བར། །མར་ཁུས་ཁྲག་བླུགས་དེར་བཅུག་ལ། །སྐུད་པ་སྔོན་པོས་ཁྲིས་བདུན་དཀྲི། །དེ་ལ་མེ་ཏོག་ནག་པོ་དང། །དུས་སོགས་ནག་པོས་མཆོད་  
པར་བྱ། །རྒྱལ་པོའི་སྒོ་ཁང་ས་དང་ནི། །གྲོག་ཁྱིམ་ལ་སོགས་ས་དག་ལས། །གཤིན་རྗེའི་དགྲ་ཡི་སྐུ་བྱ་བ། །འཁྲུགས་པ་ཞལ་གཅིག་ཕྱག་གཉིས་པ། །ཁྲུ་གང་ཙམ་གྱི་ཚད་བྱས་ལ། །དེ་ཡི་མདུན་དུ་དཀྱིལ་འཁོར་ནི། །གནག་པ་ཁྲག་གིས་ཆག་ཆག་ཅན། །བྱས་ལ་དེ་སྟེང་སྤོས་ཆེན་དབུལ། །  
  
།བསྐུལ་ཚིག་ལྡན་པར་རབ་ཏུ་བཟླས། །ཁྲོ་བོའི་རྒྱུན་ནི་རྣམ་སྤྲོས་ཏེ། །གཟས་པའི་ལུས་ལས་གོ་ཆ་དང། །སྲུང་བ་ཕྲོགས་ནས་བདག་ལ་ཐིམ། །དེ་ནས་དེ་ནི་གོས་མེད་ཅིང། །སྡུག་བསྔལ་སྣ་ཚོགས་པས་གཟིར་བསམ། །དེ་བཀུག་མཐར་བྱེད་ལྟོ་བར་  
གཞུག༑ །ཁྲོ་བོ་གཅན་གཟན་སྣ་ཚོགས་ཀྱིས། །གཤིན་རྗེ་གཤེད་ཀྱི་ལྟོ་བ་ནས། །རྐང་དང་རྒྱུ་མ་ཁྲག་ཚིལ་བུ། །ཕྱོགས་བཅུར་ཁྱེར་ནས་འགྲོ་བར་བསམ། །དེ་ལྟར་བརྟན་པར་གྱུར་པ་དང། །ཤིང་གཅིག་དུར་ཁྲོད་ལ་སོགས་པར། །གཤིན་རྗེའི་ལྟོ་བར་བཅུག་ལ་སྦ། །འཁོར་ལོ་  
དགོས་པ་ཀུན་བྱེད་འདི། །སོ་སོའི་བྱེ་བྲག་ཤེས་བྱས་ལ། །ཞི་སོགས་ལས་རྣམས་ཐམས་ཅད་ནི། །ཇི་ལྟར་མངོན་པར་དགའ་བར་བྱ། །ལ་ལི་བཛྲ་ཞེས་བྱ་ནུས་པ་ཀུན་དང་རྣམ་བྲལ་ཡང། །བླ་མའི་རྗེས་འབྲངས་དད་པས་དེ་ཡི་ཕྱོགས་ཙམ་གཟུང་བྱ་སྟེ། །དཀྱིལ་འཁོར་ཆོ་ག་འདི་བྱས་དགེ་བ་དྲི་མེད་  
གང་ཡིན་པ། །དེ་ཡི་འགྲོ་ཀུན་གཤིན་རྗེ་མ་ལུས་མཐར་ཕྱིན་བྱེད་གྱུར་ཅིག་གཤིན་རྗེ་གཤེད་ཀྱི་དཀྱིལ་འཁོར་གྱི་ཆོ་ག། །གཤིན་རྗེ་གཤེད་འབྱུང་བ་ཞེས་བྱ་བ། སློབ་དཔོན་ཆེན་པོ་ལ་ལི་ཏ་བཛྲའི་ཞལ་སྔ་ནས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཨ་མོ་གྷ་བཛྲ་དང་  
བོད་ཀྱི་ལོ་ཙཱ་བ་ཅོག་གྲུ་ཤེས་རབ་བླ་མས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།  
  
  
