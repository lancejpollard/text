  
།རྒྱ་གར་སྐད་དུ། པྲཛྙཱ་པཱ་ར་མི་ཏ་ཧྲྀ་ད་ཡ་སཱ་དྷ་ནཾ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོའི་སྒྲུབ་ཐབས། ཤེས་རབ་ཀྱི་ཕ་རོལ་ཏུ་ཕྱིན་པ་དུས་  
གསུམ་རྒྱལ་བ་སྲས་དང་བཅས་པ་ལ་ཕྱག་འཚལ་ལོ། །དུས་གསུམ་རྒྱལ་བ་ཀུན་གྱི་གཞི་ཡིན་ལམ་ཡིན་འབྲས་བུའང་དེ། །ཤེས་རབ་མི་དམིགས་ཤེས་རབ་སྙིང་པོ་གཙོ་བོ་དབྱེར་མེད་པ། །སྐུ་གསུམ་དཀོན་མཆོག་གསུམ་ལ་དབྱེར་མེད་ལུས་ངག་ཡིད་བཏུད་ནས། །རྒྱལ་ཡུམ་རིམ་བརྒྱུད་  
དད་དང་ཤེས་རབ་ཐོབ་ཕྱིར་བྲི། །དད་དང་ཤེས་རབ་སྔོན་འགྲོ་སྐྱབས་དང་སེམས་བསྐྱེད་ཅིང། །བརྩོན་པས་གྲོལ་འདོད་བཟོད་ལྡན་སྡུག་བསྔལ་མེད་སྤངས་ནས། །འཇིག་རྟེན་ཆོས་བརྒྱད་བསམ་བཏང་ནས་ནི་མ་ཉམས་ཏེ། །འདོད་ཡོན་མ་ཆགས་ཁྲིམས་ལྡན་ཅི་འབྱོར་མཆོད་དང་སྦྱིན། །  
ཤེས་རབ་སྦྱངས་པས་ཤེས་རབ་དོན་ཤེས་ཤེས་རབ་སྤྱོད་འདོད་པས། །རྒྱལ་བའི་གནས་དང་ཆོས་འདི་གནས་སུ་ཤེས་རབ་སྙིང་པོ་སྒྲུབ། །གང་ལ་ཆགས་ཕྱིན་དྲུག་ལྡན་པས་ཁྲུས་བྱས་ལ། །རྟེན་ལ་མཎྜལ་མཆོད་བཤམས་སྟན་ལ་མཉམ་འདུག་སྟེ། །བདུན་བརྒྱ་པ་ཡི་སྔགས་བརྗོད་  
  
༄༅། །སྔགས་ཀྱི་བདེན་པ་ཡིས། །རྟེན་དེར་ཕུན་སུམ་ཚོགས་པ་སྔར་བསགས་སྤྱན་དེར་དྲང། །ཤེས་རབ་ཕ་རོལ་ཕྱིན་ཐོབ་ཤེས་རབ་ཕ་རོལ་ཕྱིན། །ཐབས་མང་གདུལ་བྱ་འདུལ་བའི་ཆོས་རྣམ་ཕ་རོལ་ཕྱིན། །རྒྱལ་བའི་ཡུམ་གྱུར་རྒྱལ་བ་སྲས་དང་བཅས་པ་ལ། །བདག་གི་  
ལུས་ངག་ཡིད་གསུམ་དང་གུས་དེང་ནས་ཕྱག་འཚལ་ལོ། །འཇིག་རྟེན་འདི་དང་གཞན་གྱི་འཇིག་རྟེན་ན། །མཆོད་པར་འོས་པའི་གཟུགས་སྒྲ་དྲི་དག་དང། །རོ་དང་རེག་བྱ་ཐུགས་དང་མི་འགལ་བའི། །གཙང་དང་མ་ཉམས་དམན་པར་མ་གྱུར་པའི། །ཆུ་གཙང་བསིལ་དང་མེ་ཏོག་  
ཁྱད་པར་ཅན། །དབྱིབས་ལེགས་དྲི་ཞིམ་ཁ་དོག་སྣ་ཚོགས་མཛེས། །ཙནྡན་གུར་ཀུམ་ག་པུར་ལ་སོགས་སྦྱར། །སོ་སོར་བསྲེག་པའི་བདུག་པ་ཇི་སྙེད་དང། །ཉི་ཟླ་ལྟར་གསལ་རིན་ཆེན་འོད་འབར་བའི། །རིན་ཆེན་སྒྲོལ་མ་མར་མེ་མཛེས་པའི་འོད། །གླ་རྩི་ཙནྡན་ཏུ་རུསྐ་སོགས་  
ལེགས་སྦྱར་དྲི། །སྐུ་མཛེས་དོན་དུ་བྱི་དོར་བྱུག་པ་རྫས་རྣམས་དང། །སྨན་དང་འབྲས་ཆན་ཤིང་ཐོག་ཏམ་པོ་ལེ། །ཡུན་རིང་འཚོ་བ་རྣམས་ཀྱང་རིམ་པར་དབུལ། །སྒྲ་སྙན་དབྱངས་དང་སིལ་སྙན་རོལ་མོར་བཅས། །རིན་ཆེན་བདུན་དང་རིན་ཆེན་གཞན་རྣམས་དང། །བཀྲ་ཤིས་རྫས་  
བརྒྱད་གཞན་ཡང་བཀྲ་ཤིས་རྫས། །བདག་གི་ལུས་ངག་ཡིད་བཅས་ཁྱོད་ལ་དབུལ། །རྒྱལ་སྲས་ཐུགས་རྗེ་ཅན་གྱིས་བདག་གཟིགས་ལ། །འགྲོ་གཟུགས་བདེ་བར་བྱ་ཕྱིར་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ། ཞེས་དེ་ཉིད་བསྡུས་པའི་སྔགས་ཀྱིས་དབུལ། རྒྱལ་བ་སྲས་  
དང་བཅས་ལ་བདག་རེ་གནོང། །འཁོར་བར་མ་རིག་ལུས་ངག་ཡིད་གསུམ་གྱིས། །མཚམས་མེད་ལ་སོགས་སྡིག་པའི་ལས་བགྱིས་དང། །བགྱིད་དུ་སྩལ་དང་རྗེས་སུ་ཡི་རང་བཤགས། །ད་ནི་འཇིགས་སོ་རྒྱལ་སྲས་ཁྱེད་དཔང་ལས། །ལུས་ངག་ཡིད་སྡིག་སླན་ཆད་མི་བགྱིད་དོ། །  
རྒྱལ་སྲས་ཁྱེད་དང་འཇིག་རྟེན་འདི་དང་གཞན་དག་ན། །འགྲོ་རིགས་དགེ་བ་ཐེག་པ་རིམ་གྱིས་སྤྱོད་བྱེད་པའི། །རྒྱུ་འབྲས་མ་འདྲེས་སོ་སོའི་དགེ་བ་བདག་ཡི་རང། །ཡི་རང་དགེ་དེ་ཟག་མེད་འགྲོ་ལ་སོ་སོར་བསྔོ། །ཀུན་གྱི་སྐྱབས་ཆེན་རྒྱལ་སྲས་སྐྱབས་དགལ། །དེང་ནས་བཟུང་  
  
།སྐྱབས་གནས་ཁྱེད་ལྟར་བདག་ཀྱང་སེམས་བསྐྱེད་པས། །ཁྱོད་ཀྱིས་སྤྱོད་ལྟར་བདག་སྤྱོད་འགྲོ་བའི་དོན་བྱེད་ཤོག་རྒྱལ་སྲས་ཁྱོད་ཀྱིས་སྣ་ཚོགས་སྐུ་སྤྲུལ་ལ། །འགྲོ་བ་གྲོལ་བའི་རིམ་པར་ཆོས་ཀྱི་འཁོར་ལོ་བསྐོར། །འགྲོ་བ་སོ་སོར་བདེ་ལམ་བྱང་ཆུབ་མ་  
ཐོབ་པར། །རྒྱལ་བ་སྲས་བཅས་མྱ་ངན་མི་འདའ་བཞུགས་པར་གསོལ། །ཕྱག་འཚལ་མཆོད་སོགས་བྱས་པའི་དགེ་བ་རྒྱ་ཆེན་དེ། །འགྲོ་ལ་བསྔོས་པས་འགྲོ་བ་སོ་སོར་བདེ་བ་དང། །མ་གྲོལ་གྲོལ་དང་མ་བསྒལ་བསྒྲལ་དང་དབུགས་ཕྱིན་དང། །མྱ་ངན་མ་འདས་པ་དག་མྱ་ངན་འདའ་  
བར་ཤོག་རྒྱལ་སྲས་དབང་པོར་རྒྱལ་སྲས་ལྟ་བུར་བདག་གིས་ནི། །ཚད་མེད་བཞི་བསྒོམ་རྒྱལ་བ་སྲས་བཅས་གནས་སུ་གཤེགས་སུ་གསོལ། །ཤེས་རབ་ཕ་རོལ་ཕྱིན་ཤེས་དངོས་པོ་རྣམས་སྟོང་པས། །སྭ་བྷཱའི་སྔགས་ཀྱིས་སྟོང་པར་བཟླས་པས་དངོས་སྟོང་དང། །ཤཱུ་ནྱ་ཏཱ་བརྗོད་  
གཟུང་བ་ཉིད་དང་བྲལ། །འཛིན་མེད་གནས་པ་མེད་པར་བློ་མཉམ་གཞག་མཉམ་པའི་ངང་ལས་རི་རྒྱལ་དམིགས་བྱས་ལ། །དེ་ལས་རིམ་གྱིས་བྱུང་བས་གླིང་རྣམས་ཆགས། །རི་སྟེང་པཾ་པད་ཨ་ལས་ཟླ་བ་དང། །སེང་གེའི་ཁྲི་ལ་རིན་པོ་ཆེ་ཡི་ཁྲི། །རིན་ཆེན་ཡོན་ཏན་རྒྱན་རྣམས་ལེགས་  
གསལ་ནས། །ཁྲི་སྟེང་པདྨ་སྣ་ཚོགས་ལྟེ་བ་ལ། །ཡི་གེ་མཾ་སེར་འཕྲོ་འདུ་ལས། །འོག་ཏུ་ཟླ་བ་ཨཱ་ལི་ལས། །སྟེང་དུ་ཀཱ་ལི་ཉི་མ་གྲུབ། །དེ་ཡི་འཁོར་ལོ་འཕྲོ་འདུ་ལས། །ལྟེ་བར་ཟླ་བ་མཾ་གནས་པ། །ཐམས་ཅད་གཅིག་གྱུར་བཅོམ་ལྡན་འདས། །ཤར་དུ་པཾ་ལས་ཡུམ་ཉིད་  
བཞེངས། །ལྷོ་རུ་ཧཱུཾ་ལས་ཕྱག་རྡོ་རྗེ། །ནུབ་ཏུ་མཾ་ལས་ཤཱ་རིའི་བུ། །བྱང་དུ་ཧྲཱི་ལས་སྤྱན་རས་གཟིགས། །བཅོམ་ལྡན་གསེར་མདོག་ཆོས་འཆད་ཕྱག་རྡོ་རྗེ་སྐྱིལ་ཀྲུང་གཙུག་ཏོར་བཅས། །སྤྱན་ཡངས་མཐིང་ག་མཇོད་[*MDZOD?]སྤུར་ལྡན། །སྐུ་ཡི་སྒོ་ནས་འོད་ཟེར་འགྱེད། །ཡུམ་ནི་ལོངས་  
སྤྱོད་རྒྱན་ཅན་ཏེ། །གསེར་མདོག་སྐུ་ནི་ཤིན་ཏུ་རྒྱས། །པད་ཟླ་རྒྱས་པའི་གདན་ལ་བཞུགས། །ཕྱག་གཉིས་མཉམ་པའི་ཏིང་འཛིན་གཞག་གཡས་པ་ཆོས་འཆད་པ་དང་ལྡན། །གཡོན་པ་པུསྟི་འཛིན་པའོ། །ཕྱག་ན་རྡོ་རྗེ་ཞལ་གཅིག་པ། །སྔོན་པོ་གཡས་ན་རྡོ་རྗེ་བསམ། །  
  
༄༅། །གཡོན་ན་པདྨ་འཛིན་པར་བྱེད། །རིན་ཆེན་རྒྱན་ལྡན་སྐྱིལ་ཀྲུང་བཅས། །ཤཱ་རི་སེར་པོ་དཀའ་ཐུབ་གཟུགས། །ཆོས་གོས་གསུམ་དང་གསིལ་བྱེད་གཡས། །པུས་བཙུགས་གཡོན་ན་ལྷུང་བཟེད་ཐོགས། །ལུས་ངག་བསྡམས་ནས་གནས་པའོ། །མགོན་པོ་བྱང་སེམས་  
སྤྱན་རས་གཟིགས། །རྒྱན་མཛེས་སེམས་དཔའི་སྐྱིལ་མོ་ཀྲུང། །གཡས་ན་པདྨ་མཆོག་སྦྱིན་དང། །གཡོན་ན་པདྨ་པུསྟི་འཛིན། །དེ་རྣམས་ཟླ་བའི་གདན་ལ་བཞུགས། །གསལ་བར་གྱུར་ནས་ཕྱོགས་ཀུན་དུ། །བྱང་ཆུབ་སེམས་དང་ཉན་ཐོས་གཟུགས། །འགྲོ་བ་སོ་སོའི་གཟུགས་འཛིན་  
པ༑ །སྟེང་འོག་ཕྱོགས་རྣམས་ཐམས་ཅད་དུ། །རང་རང་མདོག་དང་མཚན་མས་བསྐྱེད། །དེ་ནས་བདག་པོའི་མིག་སོགས་ལ། །ཀྵཾ་ཛཾ་ཁཾ་གཾ་སྐཾ་སཾ་རྣམས། །ཟླ་བ་པདྨ་གདན་སྤྲོ་བསྡུ། །དེ་ཉིད་གསུམ་ཡང་གནས་གསུམ་དུ། །སྦྲོ་[*SPRO]བསྡུ་མཚན་མ་གསུམ་དུ་བསྒོམ། །ཡེ་ཤེས་གཞུག་  
དང་དབང་བསྐུར་དང། །མི་བསྐྱོད་ལ་སོགས་སོ་སོར་གཞག་ཤཱ་རིའི་སྤྱི་བོར་རྒྱལ་བ་ཉིད། །གསང་དབང་སྤྱི་བོར་རྡོ་རྗེ་འཛིན། །མགོན་ལ་འོད་དཔག་ཡུམ་ཉིད་ལ། །མི་བསྐྱོད་གནས་ལ་མཆོད་པ་དབུལ། །འོ་ཐུག་སྤྲོ་བསྡུ་མདུན་གྱི་ཡུམ། །བདག་ལ་བསྡུས་ལ་སྙིང་པོའི་དོན། །འཁོར་  
བ་མྱ་ངན་འདས་པའི་ཆོས། །ཐམས་ཅད་བདག་གིས་གསལ་བསྒོམས་ལ། །སྤྱན་རས་གཟིགས་དང་དེར་སེམས་ལ། །ཤཱ་རིས་ཞུས་དང་ལྡན་བཏབ་པའི། །མདོ་དོན་སྐབས་ཤེས་དོན་དམ་བསྒོམ། །སྐྱོ་ན་བདེན་པའི་ངག་འདོན་ཏ། །ཏདྱ་ཐཱ་དང་ཨོཾ་སྤེལ་ནས། །ག་ཏེ་ག་ཏེ་པཱ་ར་དང། །ག་ཏེ་  
པཱ་ར་སཾ་ག་ཏེ། །བོ་དཧི་སཱ་ཧཱ་ཞེས་བརྗོད་ལ། །སྙིང་གར་པདྨའི་ལྟེ་བ་ལ། །མཾ་སེར་བདག་ལ་གཡས་སྐོར་བགྲང། །བསམ་གཏན་འདོད་ན་འཁོར་རྣམས་དང། །བདག་ཉིད་ཡི་གེ་མཾ་ལ་བསྡུ། །དེ་ལ་རིམ་བསྐྱེད་འཁོར་རྣམས་ལ། །མདོ་གདོན་སྔགས་ཀྱིས་འཁོར་རྣམས་ཀུན། །སྒྲིབ་  
སྦྱངས་བདག་འདྲར་གྱུར་པ་ལ། །རྒྱལ་བའི་ཡུམ་ཉིད་བསྟན་པ་ཡི། །དགེ་བ་བདག་གིས་ཅི་བྱས་ཐམས་ཅད་ནི། །སེམས་ཅན་ཀུན་ལ་བྱང་ཆུབ་ཕྱིར་བསྔོ་བས། །བདག་གཞན་ཤེས་རབ་སྙིང་པོ་ཐོབ་པར་ཤོག་རྗེས་ལ་སྒྱུ་མའི་བློ་ཡིས་ལངས། །ལྷ་ཡི་སྣང་བ་ལ་གནས་ལ། །བྱ་བ་ཐམས་ཅད་  
  
།ཅི་སྤྱད་མཐར་ཕྱིན་ལམ་ཡིན་པས། །སེམས་གཉིས་ཕྱིན་དྲུག་སེམས་ཀྱིས་བྱ། །འདི་དོན་ཤེས་རབ་སྙིང་པོ་སྟེ། །རྨི་ལམ་སྒྱུ་མས་བཟླས་བརྗོད་བྱ། །དཀའ་བས་ཀླུ་ཡི་ལག་ནས་བླངས། །ཡུན་རིང་མདོ་རྣམས་ལེགས་སྤྱད་ལ། །རྒྱལ་ཡུམ་འདི་བྱས་དགེ་བ་ཡིས། །འགྲོ་  
བས་ཤེས་རབ་ཡུམ་ཐོབ་ཤོག་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོའི་སྒྲུབ་ཐབས་སློབ་དཔོན་ཆེན་པོ་ཀླུ་སྒྲུབ་སྙིང་པོས་མཛད་པ་རྫོགས་སོ།། །།རྒྱ་གར་གྱི་མཁན་པོ་བཻ་རོ་ཙ་ན་རཀྵི་ཏ་དང། བོད་ཀྱི་ལོ་ཙཱ་བ་ཀླན་ཆུང་གིས་བསྒྱུར་བའོ། །སླད་ཀྱིས་སྟག་ལོ་ཙཱ་བས་བཅོས་པའོ།། །།  
  
  
