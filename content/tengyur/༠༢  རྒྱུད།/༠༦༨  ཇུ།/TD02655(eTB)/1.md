  
།རྒྱ་གར་སྐད་དུ། སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནི་མཎྜལ་བི་དཧིཿ། བོད་སྐད་དུ། ལས་ཀྱིས་གྲིབ་པ་ཐམས་ཅད་རྣམ་པར་འཇོམས་པ་ཞེས་བྱ་བའི་དཀྱིལ་འཁོར་གྱི་ཆོ་ག་བཅོམ་ལྡན་འདས་མི་འཁྲུགས་པ་ལ་ཕྱག་འཚལ་ལོ། །བདེན་པར་གསུངས་ལ་ཕྱག་འཚལ་ཏེ། །དཀྱིལ་  
འཁོར་ཆོ་ག་བྲི་བར་བྱ། །གང་དུ་ལས་ནི་ཡོད་གྱུར་ན། །ལས་ཀྱི་ཆོ་ག་རྣམས་མེད་པ། །དེ་ནི་སྤྱི་ཡི་རྒྱུད་དག་ལས། །གསུངས་པའི་ཆོ་ག་མཁས་པས་བརྟེན། །དཀྱིལ་འཁོར་སུམ་སྟོང་དག་དང་ནི། །ལྔ་བརྒྱར་གསུངས་པ་གང་ཡིན་པའི། །སྤྱི་ཡི་ཆོ་ག་བཤད་པར་བྱ། །ཡིད་དང་མཐུན་པའི་  
གནས་དག་ཏུ། །སྔགས་མཁན་གཞན་ལ་ཕན་བརྩོན་པ། །སྙིང་རྗེ་ལྡན་པས་དབང་བསྐུར་རོ། །གྲངས་སམ་དུས་སམ་མཚན་མའམ། །བསྙེན་པ་ཚུལ་བཞིན་བྱས་པ་ཡིས། །ས་ཡི་ཆོ་ག་ཚུལ་བཞིན་བྱ། །ལྷ་དང་བུམ་པ་ལྷག་གནས་དང། །གསོན་གཤིན་སློབ་མ་གང་རུང་བས། །བདུན་  
པོ་རྣམ་པར་དག་པ་དང། །སྐྱབས་འགྲོ་སེམས་བསྐྱེད་སྦྱིན་པར་བྱ། །སོ་ཤིང་སྲུང་སྐུད་ཀུ་ཤ་དང། །ཆོས་བཤད་པ་ནི་བྱས་ཀྱང་རུང། །གཏད་དང་དྲག་པོའི་ལས་དང་ནི། །སྦྱང་དང་བྱིན་རླབས་བྱ་མི་དགོས། །གྲུ་བཞི་སྒོ་བཞི་ཐིག་བཏབ་ལ། །དེ་ཡི་དབུས་སུ་པདྨ་ནི། །འདབ་མ་བརྒྱད་པ་ཁྲུ་  
དོ་བྲི༑ །དཀྱིལ་འཁོར་ལྷག་མའི་ཚད་དང་ནི། །ཅི་འདོད་པ་ནི་ཉིད་དུ་བྲི། །ཡོ་ལོང་ཆུང་དུ་དག་གིས་ཀྱང། །བཟླས་བརྗོད་བྱས་པས་དཀྱིལ་འཁོར་བྲི། །ཕྱི་ནས་གཅིག་ཉིད་ཀྱིས་ཀྱང་ནི། །ཚིག་རྐྱང་དུ་ནི་བྲི་བར་བྱ། །དཀྱིལ་འཁོར་ཀུན་དུ་ཟླུམ་པོར་བྱ། །དེ་ནས་ཕྱོགས་མཚམས་སྤྱོད་པ་དང། །  
འདོད་པའི་ལྷ་རྣམས་བྲི་བར་བྱ། །སོ་སོའི་སྔགས་ཀྱི་རིམ་པ་བཞིན། །དེ་ནས་སྤྱན་ཡང་དྲང་བར་བྱ། །བདག་པོ་རྣམས་ཀྱི་སྙིང་པོ་ཡིས། །དེ་ཡི་འོག་ཏུ་མཆོད་པར་བྱ། །བུམ་པ་གང་པ་དེ་སྟེང་དུ། །ཆོ་ག་བཞིན་དུ་རྫས་གཞག་གོ། །ལས་ཀུན་བྱེད་པའི་དཀྱིལ་འཁོར་དེ། །བསང་བ་གསང་བའི་  
བདག་པོ་གསུང། །དཀྱིལ་འཁོར་འདི་ནི་ཀུན་བྲིས་ནས། །དངོས་གྲུབ་ཐམས་ཅད་འགྲུབ་པ་དང། །སྒྲུབ་པ་པོ་ནི་དབང་བསྐུར་བ། །དཀྱིལ་འཁོར་འདི་དག་ཉིད་དུ་བྱ། །མཆོད་པ་ལ་སོགས་ཐམས་ཅད་ཀྱང། །རྒྱུད་ལས་བཤད་པ་བཞིན་དུ་བྱ། །ཞེས་བཤད་པས་འདིར་ཁྱད་པར་ནི། འདབ་མ་  
  
༄༅། །བརྒྱད་བ་དབུས་སུ་ནི། །རྡོ་རྗེ་ཆེན་པོ་བྲི་བར་བྱ། །འདབ་མ་བརྒྱད་ལ་བཀྲ་ཤིས་བརྒྱད། །ཤར་དུ་དཔལ་བེའུ་འཁོར་ལོ་སྟེ། །ལྷོ་རུ་པདྨ་རྒྱལ་མཚན་གཉིས། །ནུབ་ཏུ་གདུགས་དང་བུམ་པ་སྟེ། །བྱང་དུ་དུང་དང་ཉ་བྲིའོ། །ཕུར་བ་ར་བ་དྲ་བ་གཞག་སྲུང་བ་རྩ་བའི་སྔགས་སམ་  
ནི༑ །ཡང་ན་དེ་ཡི་སྙིང་པོས་བྱ། །བླ་རེ་བ་དན་སྐུ་གཟུངས་སོགས། །མཆོད་དང་གཏོར་མ་ལ་སོགས་དགྲམ། །འབྲུ་སྨན་རིན་ཆེན་ལྔ་ལྡན་པའི། །བུམ་པ་དེ་ཡི་དབུས་སུ་གཞག་ཁྲུས་དང་ཆོས་གོས་ལྡན་པ་ཡི། །རྡོ་རྗེ་སློབ་དཔོན་མཉམ་བཞག་པས། །བདག་དང་གནས་དང་རྣལ་འབྱོར་  
བསྲུང། །ཤཾ་གིས་ཐམས་ཅད་སྟོང་པ་ལས། །བཾ་མམ་བྷྲཱུཾ་ལས་གཞལ་ཡས་ཁང། །དེ་ནང་པདྨ་ཟླ་དབུས་སུ། །བཅོམ་ལྡན་འདས་མི་འཁྲུགས་བསྐྱེད་པ་ལས། །པད་འདབ་བརྒྱད་ལ་ལྷ་མོ་བརྒྱད། །པདྨ་ཅན་དང་འོད་ཅན་མ། །མདངས་ལྡན་མ་དང་དྲི་མེད་མ། །དཀར་དང་དམར་དང་སྔོ་དང་ལྗང། །  
དཔལ་བེའུ་པདྨ་གདུགས་དང་དུང། །དབང་པོ་གཤིན་རྗེ་ཆུ་བདག་དང། །གནོད་སྦྱིན་ཕྱོགས་སུ་བསྒོམ་པར་བྱ། །འཇིགས་བྱེད་མ་དང་རྣལ་འབྱོར་མ། །དཀར་ཤམ་མ་དང་ཡིད་གཞུངས་མ། །དཀར་སྔོ་དམར་སྐྱ་ལྗང་བའི་མདོག་འཁོར་ལོ་རྒྱལ་མཚན་བུམ་པ་ཉ། །མེ་དང་སྲིན་པོ་རླུང་ལྟ་དང། །དབང་  
ལྡན་ངོས་སུ་རྣམ་པར་བསམ། །ཀུན་ཀྱང་སེམས་དཔའི་སྐྱིལ་མོ་ཀྲུང། །ཟླ་བའི་རྒྱབ་བརྟེན་རིན་ཆེན་བརྒྱན། །གཡོན་པ་ཐམས་ཅད་དཀུ་ལ་གཏད། །བཀྲ་ཤིས་ལྷ་མོ་བརྒྱད་ཀྱི་སྔགས། །ཨོཾ་མཾ་ག་ལ་ཤྲཱི་ཡཾ་ཛ་ད་མ་ཛ་སཱ་ཧཱ། ཨོཾ་མཾ་ག་ལ་པདྨ་སཱ་ཧཱ། ཨོཾ་མཾ་ག་ལ་ཚ་ཏྲཾ་སཱ་ཧཱ། ཨོཾ་མཾ་ག་ལ་ཤཾ་ཁ་སཱ་ཧཱ་  
ཨོཾ་མཾ་ག་ལ་ཙཀྲ་སཱ་ཧཱ། ཨོཾ་མཾ་ག་ལ་དཧྭ་ཛ་སཱ་ཧཱ། ཨོཾ་མཾ་ག་ལ་ཀ་ལ་ཤ་སཱ་ཧཱ། ཨོཾ་མཾ་ག་ལ་མངྷྱ་[*MAT+SYA?]སཱ་ཧཱ། སྤྱན་དྲང་བསྟིམ་དང་མཆོད་བསྟོད་བྱ། །དེ་ཡི་སྙིང་གའི་ཟླ་བ་ལ། །གསང་སྔགས་དམིགས་ཏེ་ཅི་ནུས་བཟླས། །མཆོད་དང་བསྟོད་དང་གཏོར་མ་གཏང། །ཁྲུས་བྱས་བརྩམ་པའི་སློབ་མ་  
རྣམས། དཀྱིལ་འཁོར་དེ་ཡི་མདུན་ཉིད་དུ། །བདུན་པོ་རྣམ་པར་དག་པ་དང། །སྐྱབས་འགྲོ་སེམས་བསྐྱེད་དེ་ལ་སྦྱིན། །གཤིན་ལ་བརྡེག་དང་བྲབ་པ་དང། །འབྱོར་པ་ཡོང་ན་སྦྱིན་སྲེག་བྱ། །དེ་ནས་བུམ་པའི་དབང་བསྐུར་སྦྱིན། །འདི་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་མཛད་  
  
།སྦྱིན་པ་དྲི་ཡི་ལེགས་བསྒོས་པས། །ཁྲུས་ལེགས་མཛད་ལ་ཕྱག་འཚལ་ལོ། །དེ་ལྟར་ཕ་རོལ་ཕྱིན་དྲུག་ལ། །གསོན་པོ་བཀྲ་ཤིས་རྫས་བརྒྱད་བྲི། །རཀྵ་ཞེས་པས་བསྲུང་བར་བྱ། །ཨ་པ་ན་ཡས་བྱར་པར་བྱ། །མཆོད་རྟེན་རབ་གནས་ཚ་ཚ་གདབ། །ངན་པ་བཟློག་ལ་ལས་འདི་བྱ། །འདི་ནི་  
ཡིད་བཞིན་ནོར་བུ་ལྟར། །སྤྱི་བོའི་གཙུག་ཏུ་བཀུར་བའི་འོས། །ཆོས་བཀའ་རྒྱ་ཆེན་ཟབ་མོ་འདི། །རྒྱལ་པོ་བཞིན་དུ་མཉེས་པར་དཀའ། །མཉེས་པར་གྱུར་ན་དེ་བཞིན་དུ། །ཡོན་ཏན་མཆོག་གི་ནོར་སྦྱིན་བྱེད། །འདི་བྲིས་པ་ཡི་དགེ་བ་ཡིས། །ངན་སོང་རྣམ་སྦྱང་ཐར་ལམ་སྒྲུབ། །ཀུན་གྱིས་  
བཟང་པོ་མཐོང་བར་ཤོག་སློབ་དཔོན་མར་མེ་མཛད་ཀྱིས་མཛད་པའི་དཀྱིལ་འཁོར་གྱི་ཆོ་ག་རྫོགས་སོ།། །།པཎྜི་ཏ་དེ་ཉིད་དང་ལོ་ཙཱ་བ་རིན་ཆེན་བཟང་པོས་བསྒྱུར་བའོ། །  
  
  
