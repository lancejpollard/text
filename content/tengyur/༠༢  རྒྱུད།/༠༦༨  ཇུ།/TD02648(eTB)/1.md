  
།རྒྱ་གར་སྐད་དུ། ཤ་ཏཱཀྵ་ར་བི་དཧིཿ། བོད་སྐད་དུ། ཡི་གེ་བརྒྱ་པའི་ཆོ་ག་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །རྡོ་རྗེ་སེམས་དཔའི་དཀྱིལ་འཁོར་དང། །དེ་བཞིན་རྣམ་པར་སྣང་མཛད་དང། །ཁམས་གསུམ་རྣམ་རྒྱལ་ཉིད་དང་ནི། །  
དེ་བཞིན་སྤྱན་རས་གཟིགས་དབང་ཕྱུག་མཁའ་སྙིང་རྡོ་རྗེ་ཁུ་ཚུར་དང། །འཇམ་དབྱངས་ཆོས་ཀྱི་འཁོར་ལོ་ཅན། །མཁའ་མཛོད་དེ་བཞིན་གནོད་སྦྱིན་དང། །བསྡུས་པ་དག་ཏུ་ཡོངས་སུ་བསྒྲགས། །ཞིབ་མདུང་གིས་མཚན་དཀྱིལ་འཁོར། །མ་མོ་མིང་པོའི་དཀྱིལ་འཁོར་དང། །སྲིང་མོ་  
རྣམས་ཀྱིས་བཤད་པ་སྟེ། །དཀྱིལ་འཁོར་བཅུ་དང་ལྔ་རྣམས་ནི། །ཕ་རོལ་ཕྱིན་དྲུག་ལས་བཤད་དེ། །ཕ་རོལ་ཕྱིན་པའི་སྒོ་ནས་གསུངས། །དཀྱིལ་འཁོར་རྡོ་རྗེ་ཅན་དེ་ཉིད། །དེ་བཞིན་བདེ་བར་གཤེགས་པའི་དང། །རྡོ་རྗེ་མེ་ལྟར་འབར་ཉིད་དང། །འཇིག་རྟེན་དབང་དང་མཁའ་སྙིང་པོ། །  
  
།སྲིང་མོ་ལྷ་དང་ཀླུ་དག་གོ། །ལྷ་མོའི་དཀྱིལ་འཁོར་གཞན་དག་ཀྱང། །དེ་བཞིན་མཆོག་གྱུར་བཤད་པ་ཡིན། །རྡོ་རྗེ་ཅན་དང་རྒྱལ་ཉིད་དང། །རྡོ་རྗེ་མེ་འབར་པདྨ་གཉིས། །རིན་ཆེན་མིང་པོ་སྲིང་མོ་དང། །ཀླུ་དང་སྡུག་བསྔལ་གྲགས་བསྡུས་པ། །འདི་  
རྣམས་ཉིད་ཀྱིས་རས་རིས་རྣམས། །གོང་ནས་གོང་དུ་བཤད་པ་ཡིན། །རྡོ་རྗེ་ཅན་དང་བདེ་གཤེགས་ཉིད། །ཕྱག་ན་རྡོ་རྗེ་འཇིག་རྟེན་དབང། །མཁའ་སྙིང་བསྡུས་པར་བཤད་པ་སྟེ། །ཉི་ཤུ་རྩ་བརྒྱད་དག་ཏུ་བཤད། །དཔལ་མཆོག་དང་པོའི་གསུམ་པ་ལས། །དེ་ནི་དཀྱིལ་འཁོར་བཤད་བྱ་སྟེ།།  
རྡོ་རྗེ་ཅན་བདེ་གཤེགས་པདྨ། །མཁའ་སྙིང་མིང་པོའི་དཀྱིལ་འཁོར་དང། །སྲིང་མོ་ཀླུ་དང་སྡུག་བསྔལ་གྲགས། །གསུམ་པ་བཅུ་པར་བཤད་པ་ཡིན། །རས་རིས་ལྔ་པ་སྣང་བར་གྲགས། །ལྷ་མོ་ལྔ་ཡི་དཀྱིལ་འཁོར་རྣམས། །བསྡུས་པ་ཉི་ཤུ་རྩ་གཅིག་ཏུ། །དཔལ་མཆོག་དང་པོར་  
བཤད་པ་ཡིན། །རྡོ་རྗེ་རྣམ་སྣང་ཉི་མ་དང། །འཇིག་རྟེན་དབང་དང་མཁའ་སྙིང་དང། །མིང་པོ་རྣམས་དང་སྲིང་མོ་ཀླུ། །སྡུག་བསྔལ་གདོན་དང་བསྡུས་པའོ། །རས་རིས་དཀྱིལ་འཁོར་ལྔ་རྣམས་དང། །བཞི་པ་དག་ཏུ་ཡོངས་སུ་བསྒྲགས། །དཀྱིལ་འཁོར་རྣམས་ནི་འབྱུང་བ་ཡི། །མདོར་  
བསྡུས་ནས་ནི་བཤད་བྱ་བ། །གྲངས་ནི་བདུན་ཅུ་རྩ་དགུ་སྟེ། །འདི་ལ་རྣམ་རྟོག་བྱ་མི་དགོས། །དཀྱིལ་འཁོར་རྣམས་ཀྱི་གྲངས་བྱས་ནས། །ད་ནི་ད་ལྟ་ཉིད་དུ་ཡང། །ཕྱག་རྒྱའི་དུམ་བུ་བསྡུས་པ་དང། །མདོར་བསྡུས་ནས་ནི་བཤད་པར་བྱ། །དང་པོ་ཕྱག་རྒྱ་ཆེན་པོ་ཉིད། །དེ་བཞིན་གཉིས་  
པ་དམ་ཚིག་སྟེ། །གསུམ་པ་ཆོས་ཀྱི་རྒྱར་གྲགས་པ། །བཞི་པ་ལས་ཀྱི་རྒྱ་ཉིད་དོ། །རྒྱ་ཡི་དུམ་བུ་བསྡུས་པ་ཅན། །སྐྱེ་མེད་ཉིད་དུ་ཤེས་བྱ་སྟེ། །གང་གི་མཆོག་ཏུ་གཙོར་གྲུར་གང། །ཕྱི་ནང་ཐམས་ཅད་ཡང་དག་འདུས། །འདི་ཡི་ལེགས་སྦྱོར་གཙོ་བོ་ཡང། །ད་ནི་མ་ལུས་བཤད་  
པར་བྱ། །གང་ཞིག་གང་དང་ཡང་དག་སྦྱོར། །ཕྱག་རྒྱ་རིམ་བཞིན་སྦྱར་བར་བྱ། །ཕྱག་རྒྱ་ཆེ་དང་ལས་སུ་གྲགས། །ཡང་དག་སྦྱོར་བར་བཤད་པ་ཡིན། །དམ་ཚིག་རྒྱ་དང་ཆོས་ཀྱང་ནི། །འདེགས་པ་སྦྱོར་བ་ཡིན་པར་འདོད། །འདི་དག་ཉིད་ཀྱི་བསྡུས་པ་དག་ཅི་འདྲ་ཅི་ཕྱིར་བཤད་བྱ་  
  
༄༅། །སྟེ༑ །ཕྱག་རྒྱ་ཆེ་དང་ཡང་དག་སྦྱོར། །ལས་ཀྱི་ཕྱག་རྒྱར་བཤད་པ་ཡིན། །གང་ཕྱིར་བསྣམས་པ་མེད་ན་ནི། །ང་རྒྱལ་འབྱུང་བར་མི་འགྱུར་ལ། །ཕྱག་རྒྱ་ཆེན་པོ་བསྟེན་མི་འགྱུར། །ཆོས་མེད་པར་ནི་བསྒྲུབ་བྱ་ཡིས། །དམ་ཚིག་ཕྱག་རྒྱ་བསྟེན་མེད་པས། །གང་ཞིག་  
བསྒྲུབ་པར་བྱ་སྔགས་ལ། །ས་མ་ཡ་སྟྭཾ་ཞེས་བརྗོད་བྱ། །ལུས་ནི་གནས་པ་མེད་པ་དང། །དངོས་པོ་མེད་ཅིང་མཚན་མེད་ལ། །སྐྱེ་བ་མེད་པའི་སྦྱོར་བ་ཡིས། །ཕྱག་རྒྱ་འདི་ནི་འབྱུང་བར་འགྱུར། །དང་པོ་ཟླ་བ་བྱུང་བ་ལ། །དེ་འོག་ཡི་གེའི་གཟུགས་ཅན་ཏེ། །ཡི་གེ་ལས་ནི་མཚན་མ་བྱུང། །  
མཚན་ལས་རྡོ་རྗེ་འཛིན་རང་ཉིད། །མེ་ལོང་མཉམ་ཉིད་ཡེ་ཤེས་དང། །སོ་སོར་རྟོག་དང་བྱ་བའི་བཞི། །རྣམ་པར་དག་པའང་ནམ་མཁའ་སྟེ། །དངོས་མེད་གནས་པ་ལྔ་པ་ཡིན། །ཕྱག་རྒྱ་ཆེན་པོར་སར་གྱུར་ཅིང། །ཆུ་ཉིད་དམ་ཚིག་ཡིན་པར་བཤད། །ཆོས་ཀྱི་ཕྱག་རྒྱ་མེ་ཉིད་དེ། །རླུང་ནི་  
ལས་ལ་རྣམ་པར་གནས། །འབྱུང་དང་འབྱུང་འགྱུར་ཡང་དག་སྦྱོར། །དེ་བཞིན་ཁམས་དང་སྐྱེ་མཆེད་དང། །རྒྱུ་དང་མི་རྒྱུ་སྣ་ཚོགས་དང། །དེ་བཞིན་ས་དང་ཕ་རོལ་ཕྱིན། །འདི་དག་ཐམས་ཅད་སྟོང་པ་སྟེ། །ཕྱག་རྒྱའི་སྦྱོར་བ་རྣམ་པ་བཞིར། །མདོར་བསྡུས་ན་ནི་འབྱུང་འགྱུར་བས། །དེ་བས་དེ་  
དག་ཉིད་དུ་དགྲོལ། །ལས་ནི་ཆོས་ལ་དགྲོལ་བར་བྱ། །ཆོས་ཀྱང་དེ་བཞིན་དམ་ཚིག་ལ། །དམ་ཚིག་ཀྱང་ནི་རྒྱ་ཆེན་ལ། །རྒྱ་ཆེན་ཟླ་བ་སྟོང་པ་ལའོ། །ཡེ་ཤེས་སེམས་དཔའ་སྙིང་རྡོ་རྗེ། །ལྕེ་ལ་ཡང་ནི་རྩེ་གསུམ་པ། །བཞི་པའང་སྣ་ཚོགས་རྡོ་རྗེ་སྟེ། །ཕྱག་རྒྱའི་དམ་ཚིག་ཡིན་པར་བཤད། །  
གང་གིས་བཞི་པོ་འདི་དག་གི། །སྦྱོར་བ་ཡང་དག་མི་ཤེས་པར། །སྤྲོ་བ་དང་ནི་སྡུད་པ་ཉིད། །དེ་ལས་དངོས་གྲུབ་རྒྱབ་ཀྱིས་ཕྱོགས། །དམ་ཚིག་ཡེ་ཤེས་སྔགས་རྣམས་ཀྱི། །ཆོས་ཀྱི་དབྱིངས་ནི་མཚན་མ་ཉིད། །གལ་ཏེ་དངོས་གྲུབ་མཆོག་འདོད་ན། །བཟླས་བརྗོད་ཀྱང་ནི་འདི་ལྟར་བྱ། །ཉོན་  
མོངས་ཐམས་ཅད་ཟློག་བྱེད་པའི། །ཡི་གེ་བརྒྱ་བ་དང་པོར་བརྗོད། །ཐོག་མ་དབུས་དང་ཐ་མར་ཡང། །བྱིན་རློབ་བྱེད་པས་བཟླས་པར་བྱ། །བདག་ལ་བྱིན་རློབ་བྱེད་ཉིད་དང། །ཚེ་ཡང་རིང་བར་འཕེལ་བྱེད་ཅིང། །རྒྱ་རྣམས་བརྟན་པོར་བྱེད་པ་དང། །སྐུ་གསུང་ཐུགས་རྣམས་སྒྲུབ་པ་པོ། །ཨོཾ་བཛྲ་  
  
།གསང་སྔགས་རྒྱལ་པོ་མཆོག་གིས་བསྟོད། །ཐེག་ཆེན་མངོན་དུ་ཕྱོགས་རྣམས་ལའང། །ཁྱབ་བདག་ཡེ་ཤེས་ལྔ་རང་བཞིན། །གཟུགས་དང་སྔགས་དང་ཕྱག་རྒྱ་དང། །མཆོད་རྟེན་དཀྱིལ་འཁོར་བརྟག་པ་ཡང། །ཡི་གེ་བརྒྱ་སྔགས་གཅིག་འདྲ་བ། །དེ་འདྲའི་བསོད་  
ནམས་ཡོད་མ་ཡིན། །ཡི་གེ་བརྒྱ་པ་བརྗོད་པ་ལས། །བསོད་ནམས་གང་ཞིག་ལེགས་གསུངས་པ། །རྡུལ་ཕྲན་གྱི་ནི་གྲངས་སྙེད་ཀྱི། །སངས་རྒྱས་ཀུན་གྱིས་བརྒྱན་པ་ཡིན། །གང་ཞིག་ས་མ་ཡ་དང་ནི། །མ་ནུ་པཱ་ལ་ཡ་ཞེས་བརྗོད། །རྗེས་སུ་བདག་བསྲུངས་ཤེས་པ་ནི། །ཐམས་ཅད་ཀྱི་  
ནི་ཐུན་མོད་གིས། །ལྷ་རྣམས་ཉེ་བར་སྟོན་པ་ཡིན། །བཛྲ་སཏ་ཏྭེ་ནོ་དང། །པ་ཏིཥྛ་ཞེས་བྱ་བ་དང། །དྲྀ་ཌྷོ་མེ་བྷ་བ་དང་ནི། །སུ་ཏོཥྱོ་མེ་བྷ་བ་ཉིད། །ཨ་ནུ་རགྟོ་མེ་བྷ་བ། །སུ་པོཥྱོ་མེ་བྷ་བ་དང། །ཁམས་གསུམ་སརྦ་སིདྡྷིམྨེ། །པྲ་ཡཙྪ་སརྦ་ཀརྨ་སུ། །ཙ་ཞེས་ལེགས་པར་བརྗོད་པ་དང། །  
མེ་ཙིཏྟཾ་ཤྲེ་ཡཿ་ཀུ་རུ། །ཧཱུཾ་དང་ཧོའི་ཐོག་མཐའ་ཅན། །ཡི་གེ་ཧ་ཧ་བཞི་པོ་བརྗོད། །བྷ་ག་བའན་ནི་བདག་གམ་ཀུན། །སརྦ་ཏ་ཐཱ་ག་ཏྲ་ཉིད། །བཛྲ་མཱ་མེ་མུཉྩ་དང། །བཛྲཱི་བྷ་བ་བཞི་པ་ཡིན། །མ་ཧཱ་ས་མ་ཡ་སཏ། །ཨཱ་ཉིད་ཀུན་གྱི་ཐུགས་ལ་གནས། །དེ་བས་ཀུན་དུ་ཁྱབ་པ་ཉིད། །གསང་  
སྔགས་རྒྱལ་འདི་བླ་མེད་པའི། །སངས་རྒྱས་ཀུན་གྱི་སྙིང་པོ་ནི། །ཡི་གེ་བརྒྱ་ཞེས་བཤད་པ་ཡིན། །ཇི་སྲིད་དཔལ་མཆོག་དང་པོ་དང། །དཔལ་ལྡན་དེ་ཉིད་བསྡུས་པའི་རྒྱུད། །རྣལ་འབྱོར་རྒྱུད་དང་བྱ་བ་ཉིད། །མདོ་དང་རྟོག་པ་གཉི་ག་ལས། །དངོས་གྲུབ་བསྒྲུབ་པར་བརྩོན་པ་ལས། །  
གསང་སྔགས་རྒྱལ་པོ་གསུངས་པ་རྣམས། །དེར་ནི་བཟླས་པའི་བསོད་ནམས་གང། །དེ་འདིར་ཡི་གེ་བརྒྱ་པ་ཡིན། །འདིར་བཤད་པ། བཛྲ་སཏ་རྡོ་རྗེ་ཅན། །ས་མ་ཡ་རྡོར་རྒྱལ་པོ་ཉིད། །མ་ནུ་པཱ་ལ་ཆགས་པ་སྟེ། །ཏིཥྛ་བཛྲ་དག་ལེགས་པ། །དྲྀ་ཌྷོ་མེ་བྷ་བ་རིན་ཆེན། །སུ་ཏོ་ཥྱོ་མེ་བྷ་བ་གཟི་  
ཨ་ནུ་རགྟོ་རྒྱལ་མཚན་ནོ། །སུ་ཏོཥྱོ་མེ་བྷ་བ་བཞད། །སརྦ་སིདྡྷིམྨེ་པྲ་ཡཙྪ་རྡོ་རྗེ་ཆོས། །སརྦ་ཀརྨ་སུ་ཙ་མི་རྡོ་རྗེ་རྣོན་པོ། །ཙིཏྟཾ་ཤྲེ་ཡཿ་ཀུ་རུ་རྒྱུ། །ཧཱཾ་དང་ཧ་བཞི་རྡོ་རྗེ་སྨྲ། །ཧོ་བྷ་ག་བའན་ནི་རྡོ་རྗེ་ལས། །བཛྲཱི་བྷ་བ་རྡོ་རྗེ་སྲུང་བ། །ས་མ་ཡ་གནོད་སྦྱིན། ཨཱ་ནི་ཁུ་ཚུར་ཤེས་པར་བྱ། །འདིར་  
  
༄༅། །བཤད་པ། ཨོཾ་ནི་རིག་པ་བྷ་ག་སྟེ། །ཧཱུཾ་ནི་རྡོ་རྗེ་གྱུར་པ་ཡིན། །ཧ་བཞི་དག་ནི་ཡེ་ཤེས་ཏེ། །ནམ་མཁའ་རྣམ་དག་ལྔ་པའོ། །ཤུག་རག་ཏྭ་ཙེ་པི་ཤ་ན། །ཙི་ཏཾ་ཉིད་ནི་ལྔ་པའོ། །ཤེས་རབ་ཐབས་དང་ལྡན་པར་ནི། །འདི་དག་ཉིད་ཀྱིས་ཤེས་པར་བྱ། །བྱང་ཆུབ་སེམས་ནི་  
གནས་མེད་པ། །དེ་ནི་བསྐུལ་བ་ཉིད་དུ་བྱ། །ཡི་གེ་བརྒྱ་པ་བརྗོད་ནས་སུ། །སངས་རྒྱས་སྤྲིན་ནི་སྤྲོ་བར་བྱ། །ཤེས་རབ་ཐབས་དང་རོར་ལྡན་པ། །རུ་དཧི་རར་བཅས་བླངས་ནས་ནི། །ཡི་གེ་བརྒྱ་པའི་འཁོར་ལོ་ནི། །བཅུ་དྲུག་རྩིབས་ཅན་རིམ་གསུམ་བྲི། །ལྟེ་བར་རྡོ་རྗེ་རྒྱ་གྲམ་བྲི། །ཕྱོགས་བཞི་  
དག་ཏུ་ཧ་བཞི་བྲི། །བསྒྲུབ་བྱ་དངོས་སུ་ཆུད་བྱས་ལ། །དེ་ཉིད་གསུམ་ནི་བྲི་བར་བྱ། །རྩིབས་ལ་ཡི་གེ་བརྒྱ་པ་ཡིས། །བཅུ་དྲུག་རྐང་པར་བྱས་པ་བྲི། །དང་པོ་བསྐོར་བའི་ནང་དུ་ནི། །ཡི་གེ་མ་མོ་ལྔ་བཅུས་བསྐོར། །གཉིས་པ་ལ་ནི་འདོད་རྒྱལ་བྲི། །གསུམ་པར་གཙོ་བོ་གནོད་མཛེས་ཀྱི། །  
གྲོ་གའི་གྮིའམ་རས་ལ་བྲི། །གི་ཝང་དག་གམ་སྣག་ཚ་ཡིས། །བཅུ་བཞི་དག་ལ་བྲིས་ནས་ནི། །གསེར་གྱིས་ལེགས་པར་གཡོགས་པར་བྱ། །གལ་ཏེ་བདག་ཉིད་དཔལ་འདོད་ན། །མཆོད་ཅིང་རྟག་ཏུ་བཅང་བར་བྱ། །གང་ཞིག་ཡི་གེ་བརྒྱ་པ་འཆང། །དུས་མིན་འཆི་བ་ཉིད་དང་ནི། །ནད་  
དང་མྱ་ངན་འབྱུང་མི་འགྱུར། །གང་ཞིག་ཡི་གེ་བརྒྱ་པ་འཆང། །དབུལ་དང་སྡུག་བསྔལ་སོགས་མི་འབྱུང། །རྒྱལ་པོའི་སྒོ་ནི་ཆེར་མཆོད་ཅིང། །དགྲ་རྣམས་ཀྱང་ནི་ཟད་པར་འགྱུར། །འདོད་པ་ཐམས་ཅད་རབ་ཏུ་འགྲུབ། །ཡི་གེ་བརྒྱ་པ་གང་ཞིག་འཆང། །བུ་འདོད་པས་ནི་བུ་རྙེད་ཅིང། །ནོར་  
འདོད་པས་ནི་ནོར་ཐོབ་འགྱུར། །ཡུལ་མེད་པ་ནི་ཡུལ་ཐོབ་ཅིང། །བུ་མོས་ཁྱོ་ནི་དམ་པ་རྙེད། །ཇི་ལྟར་སངས་རྒྱས་ལ་རབ་དང། །དེ་བཞིན་གཞན་གྱིས་མི་ཐུབ་ལ། །གལ་ཏེ་ཚེ་ནི་རིང་འདོད་ན། །ཡི་གེ་བརྒྱ་པ་བཅང་བར་བྱ། །སོམ་ཉི་ཡིད་གཉིས་རྣམ་སྤངས་ནས། །གང་ཞིག་ཡི་གེ་བརྒྱ་  
འཆང་བ། །ཚེ་འདིར་བདེ་བར་འགྱུར་བ་དང། །ཤི་འཕོས་བདེ་བ་ཅན་དུ་འགྲོ། །གང་ཞིག་དོན་ནི་རྒྱས་པ་དང། །དད་དང་ལྡན་ཞིང་དབང་པོ་ཐུལ། །བླ་མ་ལ་གུས་དུལ་བ་དང། །ཕྲག་དོག་ཆགས་པ་སྤངས་ལ་སྦྱིན། །གལ་ཏེ་ཚེ་འདི་རིང་འདོད་ན། །ཆད་ལྟ་ཁྲོས་བཅས་སྒྱུ་ཅན་དང། །བྲ་ཡ་  
  
།སྔགས་པས་སྦྱིན་པར་མི་བྱའོ། །མི་གཙང་ཐམས་ཅད་ཟ་བའམ། །དགྲ་ཡི་ནང་དུ་ཕྱིན་ན་ཡང། །གཙང་མར་གྱུར་པས་རབ་མཆོད་ལ། །ཡི་གེ་བརྒྱ་པ་བཅང་བར་བྱ། །གནོད་མཛེས་མགོན་པོའི་སྤྱན་སྔར་ནི། །བུམ་ཆུ་ལ་བརྒྱར་བཟླས་ནས་སུ། །དད་དང་ལྡན་ལ་  
བྱིན་ན་ནི། །ཚེ་དང་ནད་མེད་འཕེལ་བར་འགྱུར། །སྡུག་བསྔལ་འཕྲོག་ཅིང་དཔལ་བསྐྱེད་ལ། །སྡིག་པ་ཐམས་ཅད་བཟློག་པ་སྟེ། །ངན་འགྲོ་ཐམས་ཅད་གཞིག་པའི་ཕྱིར། །ཡི་གེ་བརྒྱ་པ་བཅང་བར་བྱ། །གང་ཞིག་ཡི་གེ་བརྒྱ་པ་འཆང། །དག་བྱེད་བཀྲ་ཤིས་དཔལ་དང་ལྡན། །བགེགས་  
རྣམས་ཐམས་ཅད་འཇིག་པར་བྱེད། །ལྷ་རྣམས་ཀུན་གྱི་བྱིན་གྱིས་རློབ། །ཟས་དང་དེ་བཞིན་ཆང་རྣམས་ལ། །ཡི་གེ་བརྒྱ་པ་བཟླས་ན་ནི། །བདུད་རྩིར་བྱེད་པའི་མཆོག་ཡིན་ཏེ། །དུག་རྣམས་མ་ལུས་སེལ་བར་བྱེད། །གང་ཞིག་ཡི་གེ་བརྒྱ་པ་འཛིན། །མཁའ་འགྲོ་འབྱུང་པོ་རོ་ལངས་དང། །  
གྲིབ་གནོན་དང་ནི་བརྗེད་བྱེད་ཀྱིས། །འཚེ་བར་བྱེད་པར་མི་ནུས་སོ། །རྡོ་རྗེ་སེམས་དཔའ་ཉིད་ཀྱིས་ནི། །ཡི་གེ་བརྒྱ་པའི་སྔགས་གསུངས་ཏེ། །བདུད་རྩིར་བྱེད་པ་ཉིད་དང་ནི། །རྒ་དང་ན་དང་འཇིག་བྱེད་པའི། །ཡི་གེ་བརྒྱ་པ་བརྗོད་ནས་ནི། །མཉམ་པར་བཞག་པས་སྔགས་ཟློས་པ། །ལྟུང་བ་ཆེ་  
དང་ལྡན་རྣམས་ཀྱང། །སངས་རྒྱས་ངེས་པར་མཐོང་བར་འགྱུར། །གཡུལ་དུ་རྒྱལ་མཚན་ལ་བཏགས་ཏེ། །ཡི་གེ་བརྒྱ་པ་མཆོད་བྱས་ནས། །རྒྱལ་པོའི་མདུན་དུ་བཟུང་ན་ནི། །དགྲ་ལས་རྒྱལ་ཞིང་ཕ་རོལ་ཐུབ། །གཡུལ་སོགས་འཇིགས་པ་མི་བཟད་ལ། །མཚོན་གྱི་ཆར་འབབ་འཁྲུག་པ་རུ། །  
ཕ་རོལ་གནོད་པ་བྱས་ན་ནི། །རྒྱལ་འགྱུར་འདི་ལ་ཐེ་ཚོམ་མེད། །ཡི་གེ་བརྒྱ་པ་བཟླས་པ་ཡིས། །མཚོན་ཆ་གཞོན་པ་ལམ་འཇུག་དང། །རྩེད་མོ་གླུ་གར་དགའ་སྟོན་ཆེར། །འབྱོར་པ་བདེ་བར་འབྱུང་བར་འགྱུར། །གསང་སྔགས་ཡི་གེ་བརྒྱ་བཟླས་ན། །བླུན་པོ་བློ་ནི་འཕེལ་འགྱུར་ལ། །སྐལ་  
ངན་རྣམས་ཀྱང་སྐལ་ལྡན་འགྱུར། །བྱུར་དང་སྡུག་བསྔལ་རྣམ་པར་འཇིག་གལ་ཏེ་དངོས་གྲུབ་སྒྲུབ་འདོད་ན། །དམ་ཚིག་སྤྱོད་པ་ལ་གནས་ཤིང། །གསང་སྔགས་ཡི་གེ་བརྒྱ་བཟླས་པ། །སྔགས་པ་ཡིས་ནི་རྟག་ཏུ་བྱ། །དཀྱིལ་འཁོར་སྦྱིན་སྲེག་དྲུས་དག་དང། །སྒྲུབ་པ་རས་རིས་བྲི་བ་དང། །  
  
༄༅། །རྐང་བསྐུ་མིག་སྨན་ས་འོག་ལ། །གུས་པས་ཡི་གེ་བརྒྱ་པ་བཟླས། །གསང་སྔགས་ཡི་གེ་བརྒྱ་བཟླས་པས། །ཚུལ་འཆལ་བརྟུལ་ཞུགས་ཅན་འགྱུར་ཞིང། །བཅིངས་པ་འཆིང་བ་ལས་གྲོལ་འགྱུར། །བུད་མེད་ཉིད་ཀྱང་སྐྱེས་པར་འགྱུར། །ཡི་གེ་བརྒྱ་བ་ཞེས་བྱ་བ། །རང་  
བཞིན་གྱིས་ནི་གྲུབ་པ་སྟེ། །ལན་ཅིག་བརྗོད་པ་ཙམ་གྱིས་ཀྱང། །ཤེས་རབ་ཕ་རོལ་ཕྱིན་འབྲས་མཉམ། །སེམས་རྟོགས་པར་ནི་གང་གསུངས་དང། །བྱང་ཆུབ་སེམས་ནི་བསྐྱེད་པ་དང། །གང་ཡང་རྡོ་རྗེའི་བདག་ཉིད་གནས། །ཇི་བཞིན་རྡོ་རྗེ་འཛིན་པ་བདག་ད་བཞིན་གཤེགས་པའི་  
ང་རྒྱལ་དང། །མེ་ལོང་ལ་བལྟ་སྔོན་འགྲོ་དང། །དབབ་དང་བརྟན་པར་བྱ་བ་དག་ཐམས་ཅད་ཡི་གེ་བརྒྱ་པས་བྱ། །ཡི་གེ་བརྒྱ་པ་ཟློས་བྱེད་ཅིང། །སེམས་དང་མཁའ་ལ་བཞག་ན་ནི། །དག་པའི་ཤེལ་དང་འདྲ་བ་ཡི། །བདུད་རྩིའི་རྒྱུན་ནི་འབབ་པར་འགྱུར། །རྡོ་རྗེ་སེམས་དཔའ་རང་ཉིད་  
ནི༑ །མངོན་སུམ་ཡི་གེ་བརྒྱ་ཉིད་དེ། །སངས་རྒྱས་མཛད་པ་མཛད་པའི་ཕྱིར། །སྔགས་ཀྱི་གཟུགས་ཀྱིས་གཟུགས་པ་ཡིན། །ཚེ་དང་མདོག་དང་གཟི་བསྐྱེད་ཅིང། །ལུས་ནི་ཞི་དང་རྒྱས་པར་འགྱུར། །ཇི་སྲིད་ཉི་ཟླ་སྐར་མ་གནས། །དེ་སྲིད་ལུས་ནི་བརྟན་པར་བྱེད། །གང་ཞིག་ཡི་ག་བརྒྱ་པ་  
བསྒྲུབ། །སྲོག་ཆགས་གསད་པར་མི་བྱ་ཞིང། །དཀོན་མཆོག་གསུམ་ནི་ཡོང་མི་སྤང། །ལྷ་གཞན་དག་ལ་ཕྱག་མི་བྱ། །ཡི་གེ་བརྒྱ་པའི་གསང་སྔགས་ནི། །རྣལ་འབྱོར་པ་ཡི་ཁྱད་པར་མཐུ། །བྱང་ཆུབ་སེམས་ཀྱི་རང་བཞིན་དང། །འདྲ་བ་མ་བྱུང་འབྱུང་མི་འགྱུར། །ནད་ནི་ཆེན་པོར་འབྱུང་བ་  
དང༑ །མུ་གེ་དགྲ་དང་འཐབ་པ་དང། །ཚེ་དང་གནོད་བྱེད་གྲིབ་མས་ཕོག་ཡི་གེ་བརྒྱ་པ་བཟླས་པར་བྱ། །བདུད་ཀྱི་ལས་ཉིད་བྱུང་བ་ན། །ཡི་གེ་བརྒྱ་པ་བྲིས་ནས་ནི། །རྒྱལ་མཚན་ལ་ནི་བཏགས་ནས་སུ། །ཕྱོགས་ཀུན་དུ་ནི་བསྐོར་བར་བྱ། །རྡོ་རྗེ་སེམས་དཔའི་རང་བཞིན་སྐུར། །བདག་ཉིད་  
ཡོངས་སུ་བསམས་ནས་ནི། །རྔ་ཆེན་དག་ནི་བརྡུངས་ནས་སུ། །གུ་གུལ་གྱིས་ནི་བདུག་པར་བྱ། །གང་དུ་སྤྱོད་པའི་གནས་ལས་ནི། །དགྲ་བོ་ངེས་པར་འབྱུང་བ་དང། །དེར་ནི་བདུད་རྣམས་འཇིག་འགྱུར་བའི། །དངོས་གྲུབ་ཡི་གེ་བརྒྱ་པས་བྱ། །ལྕགས་ལས་ཁྲུ་གང་ཙམ་གྱིས་ནི། །ཞི་བའི་སྤོས་  
  
།ཡུ་བ་རིན་ཆེན་རྡོ་རྗེས་བརྒྱན། །ཁ་ནི་སྣ་ཚོགས་རྡོ་རྗེས་མཚན། །སྣོད་ཉིད་ཀྱི་ནི་ནང་དག་ཏུ། །ཤིན་ཏུ་མཛེས་པའི་པདྨ་བྱ། །དེ་ཡི་དབུས་སུ་བྲི་བ་ནི། །རྡོ་རྗེ་རྩེ་གསུམ་པ་ཉིད་དེ། །དྲག་ཅིང་འབར་བའི་ཕྲེང་བས་འཁྲིགས། །བསྲེག་པའི་བསྐལ་པ་ལྟ་བུར་མཆོག་ཧ་ཧ་ཞེས་  
བྱའི་སྒྲ་ཡིས་འཁྲུགས། །བ་ཡི་མར་དང་ཡང་དག་ལྡན། །ས་ནི་ལེགས་པར་བརྡུངས་ནས་སུ། །ཤིན་ཏུ་མཛེས་པའི་པདྨོ་ནི། །བྲིས་ནས་སྔགས་པས་འདབ་བརྒྱད་དང། །དབུས་སུ་སྣ་ཚོགས་རྡོ་རྗེ་བྲི། །སྤོས་དང་མེ་ཏོག་རྣམས་དང་ནི། །ཞོ་དང་བུ་རམ་ཁ་རས་མཆོད། །བ་ཡི་རྣམ་ལྔས་  
བསང་བྱ་ཞིང། །ཤ་ནི་རྣམ་པར་སྤང་བར་བྱ། །འབྲུ་རྣམས་ཀུན་དང་ལྡན་པ་དང། །ཏིལ་དང་མ་ཤ་ཡང་དག་ལྡན། །འབྱུང་པོ་ཐམས་ཅད་ཚིམ་བྱེད་པ། །ཕྱོགས་རྣམས་ཀུན་དུ་གཏོར་བར་བྱ། །གང་ཞིག་ཁྱིམ་དེར་གནས་པ་ཡི། །འབྱུང་པོ་རིང་དུ་སོང་ནས་ནི། །དཔག་ཚད་བརྒྱར་ནི་ཕྱིན་  
ནས་སུ། །ཧ་ཧ་ཟེར་ཞིང་སེམས་མེད་གནས། །ཇི་སྲིད་ཉི་ཟླ་གནས་ཀྱི་བར། །ཁྱིམ་དང་གྲོང་རྡ་ལ་ལྗོངས་རྣམས་སུ། །ནོར་དང་འབྲུ་རྣམས་འབྱོར་པ་དང། །བྱ་བ་ཐམས་ཅད་འཕེལ་བར་འགྱུར། །རྡོ་རྗེ་སེམས་དཔའི་བསྙེམས་པ་ཡིས། །ཕྱོགས་རྣམས་ཀུན་དུ་སོང་ནས་ནི། །སྐད་གདངས་ཆེ་  
བ་དག་གིས་ནི། །ཡི་གེ་བརྒྱ་པའི་སྔགས་ཟློས་ཤིང། །གཡས་ཀྱིས་རྡོ་རྗེ་བསོར་བྱས་ལ། །གཡོན་གྱིས་དེ་བཞིན་དྲིལ་བུ་གཟུང། །ཨ་མྲྀ་ཏ་ཧཱུཾ་ཞེས་བརྗོད་ཅིང། །རྟག་པར་ཕྱོགས་སུ་ཚམ་དམ་བྱ། །དེ་འོག་རྡོ་རྗེ་བསྡམས་པ་ཡིས། །ཡུ་བ་ནས་ནི་བཟུང་ནས་སུ། །རྡོ་རྗེ་སེམས་དཔའ་  
བསྒྱིངས་པ་ཡིས། །གསང་སྔགས་ཡི་གེ་བརྒྱ་པ་བཟླས། །རིག་འཛིན་འདིས་ནི་ཞི་བ་ལ། །འབྱུང་པོ་བཟློག་པའི་ཕྱག་བྱ་ཞིང། །གདོན་རྣམས་མ་ལུས་རྣམ་འཇིག་ཕྱིར། །ཞི་བའི་མཆོག་ཏུ་བཤད་པ་ཡིན། །གཙོ་བོར་གྱུར་པ་བརྒྱ་ཉིད་ནི། །ལུས་ཉིད་ལ་ནི་རྟེན་བྱེད་པས། །དེས་ན་འདི་ཡི་  
མིང་གི་གཙོ། །རྒྱུད་འདིར་ཡི་གེ་བརྒྱ་པར་བཤད། །མཚམས་མེད་ལྔ་དང་ལྡན་པ་ཡང། །ཡི་གེ་བརྒྱ་པ་ཞེས་བྱ་བའི། །མཚན་མཆོག་གང་གིས་ཐོས་གྱུར་པ། །ངན་འགྲོ་ཀུན་ལས་གྲོལ་བར་འགྱུར། །གང་ལ་དམིགས་ཏེ་གསང་སྔགས་ནི། །ཡི་གེ་བརྒྱ་ཞེས་བྱ་བ་བྲི། །རྡོ་རྗེ་སེམས་དཔའ་རང་  
  
༄༅། །ཉིད་ནི༑ །འཆི་བདག་སྒོར་བཞུད་བསྣམས་ནས་བྱོན། །གླེགས་བམ་ལ་ནི་བྲིས་ནས་སུ། །དེ་བཞིན་བརྒྱ་རྩ་བརྒྱད་པ་ནི། །དབུས་སུ་ག་བུར་བཅུག་ནས་བཅང། །ཁྱིམ་དུ་དུས་གསུམ་དག་ཏུ་མཆོད། །དེ་ནི་དབུལ་བོར་མི་འགྱུར་ལ། །ནད་ཀྱང་འབྱུང་བར་མི་འགྱུར་ཞིང། །ཡམས་  
དང་གནོད་བྱེད་ཉིད་དང་ནི། །འཆི་བདག་ལ་ནི་རྒྱབ་ཀྱིས་ཕྱོགས། །གང་ཞིག་གསང་སྔགས་རྒྱལ་པོ་འདི། །ལུས་དང་ངག་སེམས་དང་བ་ཡིས། །མོས་པས་མཉམ་གཞག་བཟླས་ན་ནི། །སངས་རྒྱས་མཆོག་ཉིད་ཐོབ་པར་འགྱུར། །དེ་ནི་དུས་བྱེད་གྱུར་པ་ན། །དུར་ཁྲོད་ཀྱི་ནི་སེམས་ཅན་རྣམས། །  
གང་ཞིག་དྲི་ནི་སྣོམ་བྱེད་པ། །བདེ་བ་ཅན་དུ་འགྲོ་བར་འགྱུར། །སྐྱེ་བ་དེ་དང་དེ་དག་ཏུ། །འཁོར་ལོས་སྒྱུར་བའི་རིགས་ཅན་འགྱུར། །མཐར་ནི་ཐར་པར་གཞོལ་འགྱུར་ཞིང། །སངས་རྒྱས་ཉིད་ནི་ཐོབ་པར་འགྱུར། །ལས་རྣམས་ཐམས་ཅད་བྱེད་འདི་ཉིད། །བྱ་བ་ཐམས་ཅད་སྒྲུབ་པར་བྱེད། །  
ཞི་དང་རྒྱས་པར་བྱེད་བ་དང། །ཚེ་རིང་མངོན་པར་འཕེལ་བར་བྱེད། །གྲོ་གའི་གཞི་ལ་བྲིས་ནས་ནི། །གང་ཞིག་འཕྲལ་ལ་འཆང་བྱེད་པ། །ཚེ་ཟད་གྱུར་པ་འང་བདེ་བར་ནི། །ལོ་ནི་སུམ་བརྒྱ་འཚོ་བར་འགྱུར། །འདིར་བཤད་པ། །ཨོཾ་བཛྲ་ས་ཏྭ་རྡོ་རྗེ་སེམས་དཔའི་སྒོ་ནས་སོ། །ས་མ་ཡ་རྡོ་རྗེ་རྒྱལ་  
པོའི་སྒོ་ནས་སོ། །མ་ནུ་པཱ་ལ་ཡ་རྡོ་རྗེ་ཆགས་པའི་སྒོ་ནས་སོ། །བཛྲ་སཏ་ཏྭེ་ནོ་པ་ཏིཥྛ་རྡོ་རྗེ་ལེགས་པའི་སྒོ་ནས་སོ། །དྲྀ་ཌྷོ་མེ་བྷ་བ་རྡོ་རྗེ་རིན་ཆེན་གྱི་སྒོ་ནས་སོ། །སུ་ཏོཥྱོ་མེ་བྷ་བ་རྡོ་རྗེ་གཟི་བརྗིད་ཀྱི་སྒོ་ནས་སོ། །ཨ་ནུ་རཀྟོ་མེ་བྷ་བ་རྡོ་རྗེ་རྒྱལ་མཚན་གྱི་སྒོ་ནས་སོ། །སུ་པོཥྱོ་མེ་བྷ་བ་རྡོ་རྗེ་བཞད་པའི་སྒོ་ནས་སོ། །སརྦ་སིདྡྷིམྨེ་པྲ་ཡཙྪ་རྡོ་རྗེ་ཆོས་ཀྱི་  
སྒོ་ནས་སོ། །སརྦ་ཀརྨ་སུ་ཙ་མེ་རྡོ་རྗེ་རྣོན་པོའི་སྒོ་ནས་སོ། །ཙིཏྟཾ་ཤྲེ་ཡཿ་ཀུ་རུ་རྡོ་རྗེ་རྒྱུའི་སྒོ་ནས་སོ། །ཧཱུཾ་ཧ་ཧ་ཧ་ཧ་རྡོ་རྗེ་སྨྲ་བའི་སྒོ་ནས་སོ། །ཧོ་བྷ་ག་བཱ་ན་སརྦ་ཏ་ཐཱ་ག་ཏ་བཛྲ་རྡོ་རྗེ་ལས་ཀྱི་སྒོ་ནས་སོ། །མཱ་མེ་མུཉྩ་བཛྲཱི་བྷ་བ་རྡོ་རྗེ་སྲུང་བའི་སྒོ་ནས་སོ། །མ་ཧཱ་ས་མ་ཡ་སཏ་རྡོ་རྗེ་གནོད་སྦྱིན་གྱི་སྒོ་ནས་སོ། །ཨཱ་རྡོ་རྗེ་ཁུ་ཚུར་གྱི་སྒོ་ནས་སོ། །ཡི་གེ་བརྒྱ་པ་བཤད་  
པ་ལས། །བསོད་ནམས་ལེགས་པར་གང་བསགས་པ། །དེས་ནི་འཇིག་རྟེན་མ་ལུས་པ། །རྡོ་རྗེ་འཛིན་པ་ཉིད་གྱུར་ཅིག་ཡི་གེ་བརྒྱ་པའི་བཤད་པ་ལ། །སློབ་དཔོན་པདྨའི་རྡོ་རྗེ་ལྕགས་ཀྱུས་སྟོང་ཕྲག་བརྒྱ་པ་ལས་ཇི་སྙེད་པ་རྣམས་བརྗེད་དུ་དོགས་ནས་བྲིས་པ་ཡིན་ནོ། །སངས་རྒྱས་ཐམས་ཅད་ཀྱི་སྙིང་པོའི་སྔགས། ཡི་གེ་བརྒྱ་པའི་ཆོ་ག་རྫོགས་སོ།། །།  
  
  
