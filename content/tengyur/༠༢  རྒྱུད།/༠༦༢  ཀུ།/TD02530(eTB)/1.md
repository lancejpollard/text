  
།རྒྱ་གར་སྐད་དུ། བཛྲ་དྷཱ་ཏུ་མཎྜལ་ལཱརྠ་བྷ་བ་ན་པིཎྜཱ་རྠཾ། བོད་སྐད་དུ། རྡོ་རྗེ་དབྱིངས་ཀྱི་དཀྱིལ་འཁོར་གྱི་དོན་བསྒོམ་པའི་དོན་བསྡུས་པ། འཇམ་དཔལ་རྡོ་རྗེ་སེམས་དཔའ་ལ་ཕྱག་  
འཚལ་ལོ། །དང་པོར་བདག་མེད་པ་ལ་མོས་པ་དང། ལྐོག་མ་སྦྱང་བ་དང། ལག་པ་སྦྱང་བ་དང། བགེགས་བསྒྲང་བ་དང། གནས་བསྲུང་བ་དང། དཀྱིལ་འཁོར་སྤྲུལ་པ་དང། མེ་ཏོག་ལ་སོགས་པས་མཆོད་པ་དང། ཕྱག་འཚལ་བ་དང། སྡིག་པ་བཤགས་པ་དང་  
བསོད་ནམས་ལ་རྗེས་སུ་ཡི་རང་བ་དང། གསོལ་བ་གདབ་པ་དང། བསྐུལ་བ་དང། མཆོད་པ་ཉི་ཤུ་དང། བདག་ཉིད་དབུལ་བ་དང། བསྔོ་བ་དང། སྨོན་ལམ་གདབ་པ་དང། བྱང་ཆུབ་ཏུ་སེམས་བསྐྱེད་པ་དང། སྡོམ་པ་ཉི་ཤུ་བླང་བ་དང། བྱང་ཆུབ་ཏུ་སེམས་  
བསྐྱེད་པ་ཕུལ་དུ་བྱུང་བ་དང། རང་བཞིན་གྱི་དཀྱིལ་འཁོར་དང། སྤྲུལ་པའི་དཀྱིལ་འཁོར་དང། བསྒོམ་པའི་དཀྱིལ་འཁོར་རྣམས་ཀྱིས་གཟུགས་བརྙན་བསྒོམ་པ་དང། ཕྱག་རྒྱ་བཅིང་བ་སྔོན་དུ་འགྲོ་བའི་ཆོ་ག་བསྒྲུབ་པ་མདོར་བསྟན་པ་དང། རྡོ་རྗེ་ཐལ་མོའི་མཚན་  
ཉིད་དང་དེ་དག་བྱིན་གྱིས་བརླབ་པའི་སྔགས་དང། རྡོ་རྗེ་དབབ་པ་བསྐྱེད་པ་དང། རྡོ་རྗེ་བརྟན་པར་བྱ་བ་དང། ངན་སོང་ཐམས་ཅད་དགུག་པ་དང། སྡིག་པ་ཐམས་ཅད་དྲལ་བ་དང། ཕྱག་རྒྱ་དགྲོལ་བ་དང། དེ་ཉིད་ཕུལ་དུ་དབྱུང་བ་དང། རང་གི་སྙིང་གའི་རྡོ་རྗེ་ལ་སྙིང་པོ་  
དགོད་པ་དང། ཟླ་བ་གཉིས་བསྒོམ་པ་དང། རྡོ་རྗེ་བསྒོམ་པ་དང། གཞན་བསྒྲུབ་པ་ལ་ཕྱག་རྒྱ་གཞན་བསྒོམ་པ་དང། སྙིང་པོ་དགོད་པ་དང། ཕྱག་རྒྱའི་ང་རྒྱལ་དང་སྔར་བཤད་པའི་དཀྱིལ་འཁོར་དུ་གཞུག་པ་དང། རྡོ་རྗེ་སེམས་དཔའ་བསྐྱེད་པ་དང། དམ་ཚིག་  
སེམས་དཔའི་ང་རྒྱལ་དང། དམ་ཚིག་གི་ཕྱག་རྒྱས་དེའི་ང་རྒྱལ་དང། དེ་ཉིད་ཀྱིས་གཞན་བཞིར་བྱིན་གྱིས་བརླབ་པ་དང། ཕྱག་རྒྱ་ཆེན་པོའི་སྙིང་པོ་དང། སྔགས་བཟླས་པ་དང། རང་གི་སྙིང་གར་དཀྱིལ་འཁོར་བསམས་པ་དང། ཕྲེང་བ་བླངས་ཏེ་དོར་བ་དང་  
  
༄༅། །དཀྱིལ་འཁོར་དུ་འཇུག་པ་དང། ཕྲེང་བ་བླང་སྟེ་སྤྱི་བོར་བཀྲོལ་ཅིང་བཅིང་བ་དང། གདོང་གཡོགས་དགྲོལ་བ་དང། དཀྱིལ་འཁོར་བསྟན་པ་དང། མཐོང་བ་དེ་བརྟན་པར་བྱ་བ་དང། དབང་བསྐུར་ལྔ་དང། དཀྱིལ་འཁོར་རེ་རེ་ཞིང་དག་པ་  
བྱིན་གྱིས་བརླབ་པ་དང། དཀྱིལ་འཁོར་རེ་རེའི་བདག་ལ་བྱིན་གྱིས་བརླབ་པ་ལ་སོས་པ་ལྔ་བརྒྱ་དགུ་བཅུ་རྩ་གཉིས་ཀྱི་རྣལ་འབྱོར་སྒྲུབ་པ་དང། སྙིང་གའི་དཀྱིལ་འཁོར་གཅིག་ཏུ་གྱུར་པ་དང། རང་གི་ལུས་ལ་ཟླ་བ་མང་པོ་དགོད་པ་དང། དེ་ནས་ནམ་མཁའ་ལ་ཟླ་བའི་  
དཀྱིལ་འཁོར་དགོད་པ་དང། སྙིང་པོ་དགོད་པ་དང། རྡོ་རྗེ་ལ་སོགས་པའི་ཕྱག་མཚན་དགོད་པ་དང། དེའི་ང་རྒྱལ་དང། དཀྱིལ་འཁོར་བསྐྱེད་པ་དང། ཡེ་ཤེས་སེམས་དཔའ་དགུག་པ་དང། བལྟ་བ་དང། དགུག་པ་ལ་སོགས་པས་རང་གི་ལུས་ལ་གཞུག་པ་དང་  
ཁ་དོག་དང་དབྱིབས་ལ་སོགས་པའི་དབྱེ་བ་དང། སྙིང་པོ་དང་སྔགས་དག་གིས་བརྟན་པར་བྱ་བ་དང། དེ་བཞིན་གཤེགས་པ་ཐམས་ཅད་གཞུག་པ་དང། རྡོ་རྗེ་དབྱིངས་སྔོན་དུ་འགྲོ་བའི་རིགས་ལྔའི་སྔགས་ཀྱིས་བྱིན་གྱིས་བརླབ་པ་དང། གནས་བཞི་པོར་རྡོ་རྗེ་ལ་  
སོགས་པ་དགོད་པ་དང། ཕྱག་རྒྱ་བཞིས་རྒྱས་གདབ་པ་དང། ཕྱག་རྒྱ་ཐམས་ཅད་སྤྱིའི་སྔགས་ཀྱིས་བཅིང་བ་དང་ཡི་གེ་བརྒྱ་པས་བརྟན་པར་བྱ་བ་དང། ཡང་དབང་བསྐུར་བླང་བ་དང། དགའ་བའི་གླུ་དང་གར་དང་ལཱ་སྱེ་ལ་སོགས་པའི་མཆོད་པ་དང། རྡོ་རྗེ་དྲིལ་བུ་  
བླང་བའི་དེ་ཁོ་ན་ཉིད་དང་སྔགས་བརྗོད་པས་དེ་དག་བརྟན་པར་བྱ་བ་དང། ཚིག་གསུམ་གྱི་གླུ་བླང་བ་དང། རང་བཞིན་མེད་པའི་སྔགས་ཀྱིས་བདག་མེད་པར་བསྒོམ་པ་དང། སྣོད་ཀྱི་འཇིག་རྟེན་རྣམ་པར་དག་པ་དང། སྤྱིའི་གདན་དང། ཁྱད་པར་གྱི་གདན་དང་  
དོན་ཐམས་ཅད་གྲུབ་པས་བསམ་གཏན་དང་གཟུགས་མེད་པ་བསྒོམ་པ་དང། མི་གཡོ་བ་ལ་འཇུག་པ་དང། དེ་བཞིན་གཤེགས་པས་བཞེངས་པ་དང། དེ་རྣམས་མཐོང་བ་དང། དེ་ལ་ཕྱག་བྱ་བ་དང། དེ་རྣམས་ཀྱི་གདམས་ངག་དང་མངོན་པར་བྱང་ཆུབ་པ་ལྔ་  
  
རྡོ་རྗེ་བསྐྱོད་པ་ནི་འོད་དཔག་ཏུ་མེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་དང། དེ་བཞིན་གཤེགས་པ་ཐམས་ཅད་ཀྱི་སྐུ་ལ་སོགས་པའི་  
རྡུལ་ཕྲ་རབ་ཞུགས་པ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་སྟེ་དོན་ཡོད་གྲུབ་པའོ། །གཟུགས་རྫོགས་པ་ནི་དེ་བཞིན་གཤེགས་པ་ཐམས་ཅད་ཀྱི་རང་བཞིན་ཏེ། རྣམ་པར་སྣང་མཛད་ཀྱི་རང་བཞིན་ནོ། །རྡོ་རྗེ་རིན་ཆེན་གྱི་དབང་བསྐུར་བ་དང་རྗེས་སུ་གནང་བ་སྦྱིན་པ་དང་  
རི་རབ་ཀྱི་རྩེ་མོར་གཞལ་ཡས་ཁང་བསྐྱེད་པ་དང། དེ་བཞིན་གཤེགས་པ་བཞིས་ཡོངས་སུ་བསྐོར་བ་སྟེ་སྦྱོར་བ་དང་པོའི་ཏིང་ངེ་འཛིན་ཏོ། །ནང་གི་བདག་ཉིད་ཁྲུས་ནི་ལུས་དྲན་པ་ཉེ་བར་གཞག་པའོ། །ལྐོག་མ་དང་ལྕེ་བྱིན་གྱིས་བརླབ་པ་ནི་ཚོར་བ་དྲན་པ་ཉེ་བར་གཞག་པའོ། །ལག་  
པ་བྱིན་གྱིས་བརླབ་པ་ནི་སེམས་དྲན་པ་ཉེ་བར་གཞག་པའོ། །བགེགས་བསྐྲད་པ་ནི་ཆོས་དྲན་པ་ཉེ་བར་གཞག་པའོ། །བགེགས་འཇོམས་པ་ནི་སེམས་ཀྱི་རྫུ་འཕྲུལ་གྱི་རྐང་པའོ། །བགེགས་བཅིངས་པ་ནི་དཔྱོད་པའི་རྫུ་འཕྲུལ་གྱི་རྐང་པའོ། །སྟེང་བཅིངས་པ་ནི་མི་དགེ་བའི་  
ཆོས་སྐྱེས་པ་སྤང་བའོ། །ཡང་ཤར་ལ་སོགས་པ་བཅིངས་པ་ནི་མི་དགེ་བའི་ཆོས་མ་སྐྱེས་པ་མི་སྐྱེད་པའོ། །དཀྱིལ་འཁོར་སྤྲུལ་པ་དང་དཀྱིལ་འཁོར་ལྔས་ཕྱག་བཙལ་བ་ནི་དགེ་བའི་ཆོས་མ་སྐྱེས་པ་བསྐྱེད་པའོ། །སྡིག་པ་བཤགས་པ་ནས་བརྩམས་ཏེ། མཆོད་པ་ཉི་ཤུ་དང་  
སྡོམ་པ་བླང་བ་ནི་དགེ་བའི་ཆོས་སྐྱེས་པ་བསྲུང་བ་ཚོགས་ཀྱི་ལམ་མོ། །དེ་ནས་གཟུགས་བརྙན་ལ་སོགས་པའི་སྦྱོར་བ་ནས་བརྩམས་ཏེ། རྣལ་འབྱོར་ཆེན་པོའི་བར་དུ་སྦྱོར་བའི་ལམ་ཡིན་ཏེ། རྡོ་རྗེ་ཐལ་མོ་དང་རྡོ་རྗེ་བསྡམས་པ་དང། རྡོ་རྗེ་དབབ་པ་དང། བརྟན་པར་  
བྱ་བ་དང། སྡིག་པ་དྲལ་བ་དང། ངན་འགྲོ་སྦྱོང་བ་ནི་དད་པའི་དབང་པོའོ། །བདག་མེད་པ་བསྒོམ་པ་ནི་བརྩོན་འགྲུས་ཀྱི་དབང་པོའོ། །ཟླ་བ་གཉིས་བསྐྱེད་པ་ནི་དྲན་པའི་དབང་པོའོ། །ཡེ་ཤེས་སེམས་དཔའ་གཞུག་པ་ལ་སོགས་པ་ནི་ཤེས་རབ་ཀྱི་དབང་པོའོ། །སྙིང་  
  
༄༅། །གར་དཀྱིལ་འཁོར་དགོད་པ་ནི་དད་པའི་སྟོབས་སོ། །དེ་ལ་འཇུག་པ་ནི་བརྩོན་འགྲུས་ཀྱི་སྟོབས་སོ། །ཕྲེང་བའི་དབང་ནི་དྲན་པའི་སྟོབས་སོ། །དམ་ཚིག་གསུམ་གྱི་གླུ་ནི་ཏིང་ངེ་འཛིན་གྱི་སྟོབས་སོ། །ཡང་སྟོང་པ་ཉིད་བསྒོམ་པ་ནི་ཤེས་རབ་ཀྱི་སྟོབས་ཏེ་སྦྱོར་  
བའི་ལམ་མོ། །འོག་མིན་ལ་ཡིད་ཀྱི་རང་བཞིན་གྱི་ལུས་གནས་པ་ནི་ཏིང་ངེ་འཛིན་བྱང་ཆུབ་ཀྱི་ཡན་ལག་གོ། །རི་རབ་ལ་སོགས་པ་བསྒོམ་པ་ནི་བརྩོན་འགྲུས་ལ་སོགས་པ་བྱང་ཆུབ་ཀྱི་ཡན་ལག་གོ། །གདན་བསྒོམ་པ་ནི་དགའ་བ་བྱང་ཆུབ་ཀྱི་ཡན་ལག་གོ། །དེ་བཞིན་  
གཤེགས་པ་ཐམས་ཅད་གཤེགས་པ་ནི་ཤིན་ཏུ་སྦྱངས་པ་བྱང་ཆུབ་ཀྱི་ཡན་ལག་གོ། །དེ་རྣམས་མཐོང་བ་ནི་ཆོས་རྣམ་པར་འབྱེད་པ་བྱང་ཆུབ་ཀྱི་ཡན་ལག་གོ། །དེ་རྣམས་ཀྱི་གདམས་ངག་ནི་དྲན་པ་ཡང་དག་བྱང་ཆུབ་ཀྱི་ཡན་ལག་གོ། །དེ་དག་བདག་ངག་གི་མི་གཡོ་བའི་  
ཏིང་ངེ་འཛིན་སྤོང་བ་ནི། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ། །དེ་ནི་མཐོང་བའི་ལམ་སྟེ་ས་དང་པོའོ། །སེམས་སོ་སོར་རྟོག་པ་ནི་ཡང་དག་པའི་ལྟ་བ་སྟེ་ས་གཉིས་པའོ། །སེམས་བསྐྱེད་པ་ནི་ཡང་དག་པའི་རྟོག་པ་སྟེ་ས་གསུམ་པའོ། །རྡོ་རྗེའི་  
བདག་ཉིད་བསྒོམ་པ་ནི་ཡང་དག་པའི་དག་སྟེ་ས་བཞི་པའོ། །དེ་བཞིན་གཤེགས་པ་ཐམས་ཅད་གཞུག་པ་ནི་ཡང་དག་པའི་འཚོ་བ་སྟེ་ས་ལྔ་པའོ། །གཟུགས་གྲུབ་པ་ནི་ཡང་དག་པའི་རྩོལ་བ་སྟེ་ས་དྲུག་པའོ། །བྱིན་གྱིས་བརླབ་པ་ནི་ཡང་དག་པའི་ལས་ཀྱི་མཐའ་སྟེ་  
ས་བདུན་པའོ། །དབང་བསྐུར་བ་དང་དབྱངས་བཅིངས་པ་ནི་ཡང་དག་པའི་དྲན་པ་སྟེ་ས་བརྒྱད་པའོ། །ཡི་གེ་བརྒྱ་པས་བརྟན་པར་བྱ་བ་ནི་ཡང་དག་པའི་ཏིང་ངེ་འཛིན་ཏེ་ས་དགུ་པའོ། །རྗེས་སུ་གནང་བ་ལྔ་ཐོབ་པ་ནི་ས་བཅུ་པ་སྟེ་བསྒོམ་པའི་ལམ་མོ། །དེ་ནི་དང་པོའི་  
སྦྱོར་བའི་ཏིང་ངེ་འཛིན་ནོ། །དཀྱིལ་འཁོར་རྒྱལ་པོ་མཆོག་ནི་རྡོ་རྗེ་ལྟ་བུའི་ཏིང་ངེ་འཛིན་སྔོན་དུ་འགྲོ་བས་རྒྱུ་དང་འབྲས་བུ་ཉེ་བར་བཏགས་པས་བཤད་དོ། །ལས་རྒྱལ་པོ་མཆོག་ནི་སེམས་ཅན་གྱི་ལས་གཙོ་བོ་ཡིན་པས། སངས་རྒྱས་ཀྱི་ས་བཅུ་གཅིག་པ་ཀུན་དུ་འོད་ཅེས་བྱའོ། །  
  
།རྡོ་རྗེ་དབྱིངས་ཀྱི་དཀྱིལ་འཁོར་གྱི་དོན་བསྒོམ་པའི་དོན་བསྡུས་པ་རྫོགས་སོ།། །རྒྱ་གར་གྱི་མཁན་པོ་ཀུ་མཱ་ར་ཀ་ལ་ཤའི་ཞལ་སྔ་ནས་བསྒྱུར་ཅིང་ཞུས་པའོ།།  
  
  
