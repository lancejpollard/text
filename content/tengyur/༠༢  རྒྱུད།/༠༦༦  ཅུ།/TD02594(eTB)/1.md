  
༄༅། །གསང་ལྡན་གྱི་ཐོ་ཡིག་བཞུགས། ། །འཇམ་དཔལ་ཡེ་ཤེས་སེམས་དཔའ་ལ་ཕྱག་འཚལ་ལོ། །རིགས་ཀུན་བདག་པོ་འཇམ་དཔལ་དང། །བླ་མ་དེ་ལ་ཕྱག་འཚལ་ལོ། །མཆོག་དང་ཐུན་མོང་སྒྲུང་འདོད་པ། །གང་  
ཟག་རྣམས་ལ་ཕན་པའི་ཕྱིར། །བླ་མ་རིམ་པ་བརྒྱུད་པ་ཡི། །ཆོ་གའི་རིམ་པ་བརྗོད་པར་བྱ། །དཀྱིལ་འཁོར་བདུན་གྱི་ཆོ་ག་ལ། །བསྙེན་པ་ས་དང་སྟ་གོན་དང། །དཀྱིལ་འཁོར་ཞག་གི་ཆོ་གའོ། །བསྙེན་པའི་ལས་སུ་བྱ་བ་ལ། །དང་པོ་ལས་དང་སྦྱོར་བ་གསུམ། །མཆོད་བསྟོད་  
བསྙེན་པ་བྱ་བའོ། །དང་པོའི་ལས་སུ་བྱ་བ་ལ། །ཉེ་རེག་འཐོར་འཐུང་སྟོང་པར་བསྒོམ། །སྐུར་གྱུར་ལྕེ་དང་ལག་པ་བརླབ། །བསྲུང་དང་ཚོགས་བསགས་ཕྱག་ལྔ་བྱ། །སྡོམ་བཟུང་ལུས་བསྲེགས་སྐུར་ལྡང་ངོ། །སྲུང་ལ་བདག་དང་གནས་བསྲུང་སྟེ། །བདག་ཉིད་བསྲུང་བ་བྱ་བ་ཡང་  
བསྐྱེད་བརླབ་དབང་དང་གོ་བགོའོ། །གནས་བསྲུང་བ་ཡི་རིམ་པ་ལ། །བསྣུན་དང་བསྲེག་དང་བཅིང་བ་བྱ། །ཁྲོ་བོ་རྡོ་རྗེའི་ར་བ་སྒོམ། །ཚོགས་བསགས་པ་ཡི་རིམ་པ་ཡང། །སྤྱིན་སྲེག་བྱ་ཞིང་མཆོད་པ་བརླབ། །རྟེན་སྤྲུལ་བསྟོད་དེ་གསལ་པོར་སྒོམ། །དགའ་བར་གྱུར་པས་བསྟོད་དང་  
བྱ༑ །ཕྱག་མཆོད་སྡིག་བཤགས་ཡི་རང་བྱ། །བསྐུལ་དང་གསོལ་གདབ་དགེ་བ་བསྔོ། །སྐྱབས་འགྲོ་ལམ་བ་སྟན་སེམས་བསྐྱེད་དོ། །བསྟོད་བྱ་ངང་སྤྱིན་སླར་བསྟོད་བྱ། །སྦྱོར་བ་གསུམ་ལ་དང་པོ་དང། །རྒྱལ་མཆོག་དང་ནི་ལས་དག་གོ། །དང་པོའི་སྦྱོར་བ་བྱ་བ་ལ། །ཡེ་  
ཤེས་བཞི་དང་གཙོ་བོ་བསྐྱེད། །ཡེ་ཤེས་མེ་ལོང་མཉམ་ཉིད་དང། །སོ་སོར་ཆོས་དབྱིངས་ནན་ཏན་ནོ། གཞི་ལ་རྡོ་རྗེ་མཆོད་རྟེན་དང། །ཆོས་འབྱུང་རྒྱ་གྲམ་བསྒོམ་པ་དང། །གཞལ་ཡས་གདན་དང་བཅས་པའོ། །གཙོ་བོ་བསྐྱེད་པ་དག་ལ་ཡང། །ཆོ་ག་རྣམ་པ་གསུམ་  
ལས་སུ། །གཞི་ཡི་སངས་རྒྱས་བསྐྱེད་པ་དང། །དང་པོའི་སངས་རྒྱས་འཁོར་ལོ་དང། །ཡེ་ཤེས་སེམས་དང་ཟླ་བ་ཨའོ། །དཀྱིལ་འཁོར་རྒྱལ་མཆོག་བསྒོམ་པ་ཡང། །དང་པོར་ཡིག་འབྲུ་བསྐྱེད་པ་དང། །དེ་ལས་ཕྱག་མཚན་སྐུ་ཕྲ་མོ། །ཐིག་ལེར་གྱུར་ཏེ་སྐུ་རྣམས་བསྐྱེད། །  
  
༄༅། །ལས་ཀྱི་རྒྱལ་པོ་མཆོག་ལ་ནི། །སྒོ་དབྱེ་བསྡུ་བསྐྲད་ཡོན་དབུལ་བསྟོད། །བསྟིམས་ལ་བསྐྲད་དེ་སྒོ་ཡང་བཅད། །རྒྱས་གདབ་དབང་བསྐུར་ལས་ལ་སྤྱར། །མཆོད་ཅིང་བསྟོད་པ་བྱ་བ་ཡང། །དང་པོའི་སངས་རྒྱས་བྱེ་བྱས་ལ། །མཆོད་བརླབ་སྒོ་དབྱེ་སྙན་གསན་  
དབབ༑ །སྤྱན་དྲང་བསྐྲད་ལ་ཡོན་དབུལ་བསྟོད། །ནང་དུ་དགུག་གཞུག་བྱ་བ་དང། །བསྐྲད་ཅིང་སྒོ་བཅད་གོ་ཡང་བགོ། །རྒྱས་གདབ་དབང་དང་ལྡན་པར་བྱ། །མཆོད་དང་བསྟོད་པ་རྒྱས་པར་བྱའོ། །བསྙེན་པ་བྱ་བའི་རིམ་པ་ཡང། །ཕྱག་བྱས་ཐུགས་ཞུགས་ལ་སྔགས་བརྗོད། །  
སྔགས་དགོད་བརྟན་བྱས་བཟླས་པ་བྱ། །ཐུན་མཚམས་དག་ཏུ་རང་བྱ་ལ། །མཆོད་བསྟོད་ཕྱག་རྒྱ་དགེ་བ་བསྔོ། །བཟོད་གསོལ་ལྷ་བསྡུས་སྤྱོད་ལམ་བྱ། །ཐུན་ལ་བབ་ན་ནང་ཞུགས་བསྐྲད། །སྒོ་བཅད་ལྷ་དགོད་མཆོད་པ་བརླབ། །མཆོད་བསྟོད་ཕྱག་བྱ་ཡོན་ཆབ་དབུལ། །ཐུགས་ཀར་  
ཞུགས་ཏེ་གོང་ལྟར་བྱ། ཐུན་གསུམ་དག་ལ་དེ་དང་འབར། །ཐུན་བཞི་པ་ཡི་ཐ་མ་རུ། །གོང་ལྟར་བྱས་ལ་དོན་གསོལ་གདབ། །སྨོན་ལམ་བཏབ་ལ་ཡེ་ཤེས་གཤེགས། །དཀྱིལ་འཁོར་བསྡུས་ཏེ་རང་ལ་བསྲུང། །བརྒྱ་པ་བཟླས་ཏེ་སྤྱོད་ལམ་བྱའོ། །དེ་ནི་བསྙེན་བ་རྒྱས་པའོ། །བསྙེན་  
པ་བསྡུས་པ་བྱ་བ་ཡང། །གཙོ་བོ་ཡན་ཆད་བསྒོམ་བྱས་ལ། །སྦྱོར་བ་རྣམ་གཉིས་གཞག་པ་སྟེ། །ཕྱི་མ་གོང་ལྟར་བྱ་བ་ཡིན། །གྲངས་དང་མཚན་མའི་བསྙེན་པ་ཡང། །བཟླས་དང་བསྒོམ་པའི་ཁྱད་པར་རོ། །དེ་ལྟར་བྱས་པའི་རྗེས་དག་ལ། །ཕྲན་ཚེགས་པ་ནི་ཅི་རིགས་གདགས། །  
དེ་རྣམས་སྔོན་དུ་བསྙེན་པའོ། །དེ་ནས་ས་ཡི་ཆོ་ག་སྟེ། །བརྟག་དང་བསླང་དང་སྤྱང་བ་དང། །གཟུང་དང་རྡོ་རྗེའི་སྒྲུབ་པའོ། །བརྟག་པ་ཕྱོགས་དང་མཚན་ཉིད་དང། །གནས་དང་ལྟོ་འཕྱེ་བརྟག་པའོ། །བསླང་བ་སྣང་དང་མི་སྣང་སྟེ། །མི་སྣང་བ་ལ་བསླང་བ་ཡང། །མཎྜལ་  
བྱས་ལ་དྲི་ཚོམ་དགོད། །བདག་ཉིད་ལྷར་བསྐྱེད་ལྷ་ཚོགས་སྤྲུལ། །དེ་ལ་མཆོད་བསྟོད་གཏོར་མ་སྤྱིན། །ལྷ་མོ་བསྐྱེད་ལ་སྤྱན་དྲངས་ཏེ། །བསྐྲད་བསྟིམ་རྒྱས་གདབ་དབང་བསྐུར་བྱ། །མཆོད་དང་གཏོར་དབུལ་ས་བསླང་བྱ། །ཡེ་ཤེས་གཤེགས་ལ་དམ་ཚིག་བསྟིམ། །སྤྱང་བ་  
  
།སྔགས་དང་ཕྱག་རྒྱས་སྤྱང་བྱས་ཏེ། །པྲ་བརྟག་བུམ་གཞུག་འཐས་པར་བཅག་རྡོ་རྗེ་བསྒྲུབ་པར་བྱ་བ་ནི། །སློབ་དཔོན་རྒྱན་གྱིས་བརྒྱན་བྱས་ལ། །སྟེགས་བུའི་དབུས་སུ་གནས་བྱས་ཏེ། །དང་པོར་ཉེ་རེག་བྱ་བ་ནས། །བཟླས་ལ་ཐུག་པ་ཡན་ཆོད་བྱ། །  
མཆོད་ཅིང་བསྟོད་ལ་གསོལ་བ་གདབ། །དཀྱིལ་འཁོར་བཏེག་ལ་རང་ཡང་བབས། །གནས་གསུམ་བརླབས་ལ་སྤྲོ་བ་བསྐྱེད། །ཕྱག་བྱས་སྤོས་ཐོགས་སྤྱན་ཡང་དྲང། །བཀའ་བསྒོ་བསྐོར་ཏེ་བསྲུང་བ་བྱ། བྷྲཱུཾ་མམ་ཁཾ་ལས་དཀྱིལ་འཁོར་བསྐྱེད། །ཁྲོ་བོ་གསང་བ་བསྟིམ་བྱས་  
ལ༑ ཕུར་བུས་གདབ་པའི་ལས་བྱའོ། །སྟ་གོན་བྱ་བའི་རིམ་པ་ནི། ལྷ་དང་བུམ་པ་སྤྱིན་སྲེག་དང། །ལྷ་མོ་དང་ནི་སློབ་མའོ། །ལྷ་ཡི་སྟ་གོན་བྱ་བ་ལ། །གནས་སུ་དྲི་དང་མེ་ཏོག་དགོད། །དེ་ལས་ལྷར་བསྐྱེད་བསྟིམས་ལ་མཆོད། །བུམ་པ་མཚན་ཉིད་ལྡན་བྱས་ལ། །མཚོན་  
བྱ་མགུལ་ཆིངས་ཁ་རྒྱན་ཏེ། །བསྐྲད་བདུག་བསངས་ལ་བཅུད་བླུག་གོ། །བུམ་པ་བཾ་ལས་བསྐྱེད་བྱས་ལ། །ནང་དུ་ལྷ་བསྐྱེད་སྤྱན་ཡང་དྲང། བསྟིམས་ལ་རྒྱས་གདབ་དབང་ལྡན་བྱ། །མཆོད་ཅིང་བསྟོད་ལ་བཟླས་པ་བྱའོ། །སྤྱིན་སྲེག་ཤར་དུ་ཐབ་བྱས་ལ། །ཤིང་བཅེར་  
མེ་སྤར་མེ་ལྷ་བསྐྱེད། །དེ་ལ་མཆོད་ལ་ཐུགས་ཀར་ནི། །སུམ་བརྩེགས་བསྐྱེད་ལ་སྤྱན་དྲངས་བསྟིམ། །མཆོད་ཅིང་བསྟོད་ལ་བསྲེག་རྫས་དབུལ། །སྤྱན་མ་གནོད་སྤྱིན་དག་ལ་ཡང། །སྤྱིན་སྲེག་རིམ་བཞིན་དབུལ་བར་བྱ། །ས་ཡི་ལྷ་མོའི་སྟ་གོན་ནི། །གོང་ལྟར་  
བྱས་ཏེ་མི་གཤེགས་སོ། །དེ་ནས་སློབ་མ་སྟ་གོན་ནི། །ཕྱི་རོལ་གཏོར་མ་བྱིན་བྱས་ལ། །ཁྲུས་བྱས་གོས་གོན་མེ་ཏོག་ཐོགས། །ཕྱག་བྱས་གསོལ་གདབ་སྣ་གཏོད་བསྐུལ། །སྡིག་བཤགས་ཡི་རང་སྐྱབས་སུ་འགྲོ། །སེམས་བསྐྱེད་ལམ་གནས་རྡོ་རྗེ་ལྟ་བུ་བྱ། །  
ལྷར་བསྐྱེད་བྱིན་བརླབས་དེ་ལ་མཆོད། །སོ་ཤིང་ཀུ་ཤ་སྲུང་སྐུད་གདགས། །གཟེངས་བསྟོད་ཉལ་གཞུག་སྤྲོ་བ་བསྐྱེད། །ལྷ་ལ་མཆོད་ཅིང་བསྟོད་པ་བྱ། །ཕྱག་བྱས་གསོལ་བ་ལན་གསུམ་གདབ། །དགེ་བ་བསྔོ་ཞིང་བཟོད་གསོལ་བྱ། །གསོལ་ཅིང་བཀྲ་ཤིས་སྨོན་  
  
༄༅། །ལམ་གདབ། །སངས་རྒྱས་དང་པོར་མཚན་འདོན་གནས། །དཀྱིལ་འཁོར་ཞག་གི་ཆོ་ག་ལ། །ཐིག་དང་ཚོན་དང་བསྒྲུབ་པ་དང། །འཇུག་ཅིང་དབང་བསྐུར་བྱ་བའོ། །ཐིག་ལ་ལས་དང་ཡེ་ཤེས་ཏེ། །ཡེ་ཤེས་སྣ་ལ་མ་སར་པ་ལ། །བྱིན་བརླབས་བསྒྲིལ་ཏེ་སྣོད་  
བཅུག་མཆོད། །བཟླས་ཏེ་རིམ་པས་གདབ་པར་བྱ། །གདབ་པ་དང་པོ་གནམ་ཐིག་སྟེ། །དེ་ནས་ས་ཐིག་གདབ་པའོ། །ཚོན་ནི་བྱིན་བརླབས་བཟླས་ཏེ་དགྱེ། །པན་ཙར་ཀ་ཕྱོགས་ཚོན་དང། །མཚན་མའི་བྱེ་བྲག་བྲི་བར་བྱ། །བསྒྲུབ་པ་བྱ་བའི་རིམ་པ་ཡང། །དཀྱིལ་འཁོར་བརྒྱན་  
ཏེ་མདོ་གདོན་གཞག་ཁྲུས་བྱས་བརྒྱན་ལ་ཤར་སྒོར་གནས། །བསྲུང་དང་བསང་གཏོར་དཀྱིལ་འཁོར་བསླང། །སྒོ་དབྱེ་བུམ་དགོད་ལྷར་བསྐྱེད་དེ། །ནམ་མཁའི་ལྷ་ཚོགས་ཕབ་ལ་བསྲེ། །བདག་ཉིད་དང་པོའི་ལྷར་བསྐྱེད་དེ། །སྔགས་བཟླས་ཕར་སྤྲོ་ཚུར་བསྡུ་བྱ། །ལྷ་རྣམས་  
སྟོང་བསྒོམས་སླར་ལ་བསྐྱེད། །དེ་ནས་སྒོ་དབྱེ་ལ་སོགས་པ། །སྔོན་དུ་བ་སྟན་པ་བཞིན་དུ་བྱ། །ཕྱི་རོལ་དག་ཏུ་བྱུང་བྱས་ལ། །འཇིག་རྟེན་པ་ལ་གཏོར་མ་སྤྱིན། །སླར་ལ་ནང་དུ་ཞུགས་བྱས་ལ། །སྤྱིན་སྲེག་དག་གིས་ཚིམ་པར་བྱས། །དེ་ནས་སློབ་མ་འཇུག་པ་ཡང། །ལྷ་ལ་  
གསོལ་གདབ་ངང་བར་བསམ། །སློབ་མས་ཁྲུས་བྱས་མེ་ཏོག་ཐོགས། །ཡོལ་བས་བཅད་ལ་ཕྱི་རོལ་དགུག་སློབ་མས་ཕྱག་བྱས་གསོལ་བ་གདབ། །གདོང་དང་སྟོད་གཡོགས་སྨད་གཡོགས་ཏེ། ནང་བཀུག་ཕྱག་བྱ་སྡིག་པ་བཤགས། །ཡི་རང་བསྐུལ་དང་གསོལ་  
བ་བདག་སློབ་དཔོན་འདོད་ཕྱིར་ཡང་གསོལ་གདབ། །དེ་ནས་དམ་ཚིག་དག་ནི་དཔོག་དམ་ཚིག་འཛིན་པར་ཁས་ལེན་གཞུག་སེམས་བསྐྱེད་པ་དང་ལྷར་བསྐྱེད་བརླབ། །དམ་ཚིག་བསྒྲག་ཅིང་དེ་ལ་མཆོད། །ལས་ཀྱི་བུམ་པས་དབང་ཡང་བསྐུར། །སྒོ་བཞིར་བཅུག་  
ལ་སླར་ཡང་ནི། །ཤར་སྒོར་བཞག་ལ་མནའ་ཡང་བསྒགས། །མནའ་ཆུ་བླུད་ལ་ཡེ་ཤེས་དབབ། །མཆོད་ཅིང་སྨྲར་གཞུག་ཕྲེང་བ་དོར། །མགོ་ལ་བཅིངས་ཏེ་སྣང་བ་བརྟག་མིག་དབྱེ་བ་དང་དཀྱིལ་འཁོར་བ་སྟན། །དབང་བསྐུར་བ་ཡི་རིམ་པ་ཡང། །སྒྲུབ་པ་པོ་དང་སློབ་  
  
།སྒྲུབ་པ་པོ་རུ་དབང་བསྐུར་ན། །རང་གི་ལྷར་བསྐྱེད་དེ་ལ་མཆོད། །དང་པོ་རིག་པའི་དབང་བསྐུར་ཏེ། །བཀྲ་ཤིས་བརྗོད་ཅིང་ཆུ་དབང་བསྐུར། །དབུ་རྒྱན་དང་ནི་རྡོ་རྗེ་སྤྱིན། །དྲིལ་བུ་དང་ནི་མིང་ཡང་གདགས། །གསང་བའི་ཡེ་ཤེས་སྔགས་ཀྱང་སྤྱིན། །ཕྱག་རྒྱ་  
བཞི་བརླབ་བརྟུལ་ཞུགས་སྤྱིན། །སློབ་དཔོན་དག་ཏུ་དབང་བསྐུར་ན། །ཤར་སྒོར་སྣ་ཚོགས་པདྨ་བྲི། །སློབ་མ་སངས་རྒྱས་དང་པོར་བསྐྱེད། །རིག་པའི་དབང་ལྔ་བསྐུར་བར་བྱ། །དམ་ཚིག་གསུམ་དང་གསང་བ་དང། །གསང་རྒྱལ་དང་ནི་ངེས་པའི་དབང། །རིམ་པ་  
བཞིན་དུ་བསྐུར་བར་བྱའོ། །དམ་ཚིག་གསུམ་ལ་རྡོ་རྗེ་དང། །དྲིལ་བུ་དང་ནི་ཕྱག་རྒྱའོ། །གསང་བའི་དབང་ལ་དཀྱིལ་འཁོར་དང། ལྷ་དང་སློབ་དཔོན་ལས་རྣམས་སོ། །གསང་རྒྱལ་དག་གི་དབང་བསྐུར་བ། །དེ་བཞིན་རིགས་དང་རྡོ་རྗེ་དང། །རིན་པོ་ཆེ་དང་པདྨ་དང། །ལས་  
ཀྱི་རིགས་ཀྱི་གསང་བའོ། །ངེས་པའི་དབང་ལ་གཞན་དོན་དང། །རང་དོན་ངེས་པའི་དབང་བསྐུར་རོ། །གཞན་དོན་ངེས་པའི་དབང་བསྐུར་ན། །བྱེ་བྲག་དག་དང་སྤྱི་དག་གོ། །བྱེ་བྲག་ལ་ཡང་འདི་ལྟ་སྟེ། །དེ་བཞིན་རིགས་དང་རྡོ་རྗེ་དང། །རིན་ཆེན་རིགས་དང་པདྨ་དང། །ལས་  
ཀྱི་རིགས་ཀྱི་ངེས་པའོ། །རང་དོན་ངེས་པའི་དབང་བསྐུར་བ། །གསང་བའི་ཡེ་ཤེས་བརླབ་ཅིང་སྔགས་ཀྱང་སྤྱིན། །ཕྱག་རྒྱ་བཞི་བརླབ་ལུང་ཡང་བ་སྟན། །གཟེངས་བསྟོད་པ་དང་དབུགས་དབྱུང་བའོ། །དེ་མཐར་དབང་བ་སྟན་བྱ་བའི་ཕྱིར། །བརྟུལ་ཞུགས་དག་གི་དབང་  
བསྐུར་རོ། །དེ་ལྟར་དབང་བསྐུར་རྫོགས་པ་དང། །དཀྱིལ་འཁོར་ལྷ་ལ་མཆོད་ཅིང་བསྟོད། །དགེ་བ་བསྔོ་ཞིང་བཟོད་གསོལ་བྱ། །སྨོན་ལམ་བཏབ་ལ་དོན་གསོལ་གདབ། །ཡེ་ཤེས་གཤེགས་ལ་དཀྱིལ་འཁོར་བསྡུ། །བརྒྱ་པ་བཟླས་ཤིང་གཟུགས་བརྙན་བཀྲུ། །ལྷག་  
ཆད་བསྐང་ཕྱིར་སྤྱིན་སྲེག་བྱ། །མཚན་བརྗོད་པ་ཡི་གསུང་རབ་བསྒྲགས། །གསང་ལྡན་མ་ཡི་པུཎྜརྠ། །དཀྱིལ་འཁོར་བདུན་གྱི་ཐོ་ཡིག་འདི། །བདག་གིས་བསྡེབས་པའི་དགེ་བ་ཡིས། །ཀུན་གྱིས་འཇམ་མགོན་ཐོབ་པར་ཤོག་གསང་ལྡན་མའི་ཐོ་ཡིག་པུཎྜརྠ་བྱས་  
  
༄༅། །པ་སྨྲྀ་ཏི་ཛྙཱ་ན་ཀཱིརྟི་ས་མཛད་པ་རྫོགས་སོ། །  
  
  
