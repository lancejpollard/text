  
།རྒྱ་གར་སྐད་དུ། །ཀུ་དྲྀཥྚ་དའུ་ཥ་ཎ། བོད་སྐད་དུ། ལོག་པར་ལྟ་བ་སུན་དབྱུང་བ། ཁྲོ་གཉེར་ཅན་གྱི་སྒྲོལ་མ་ལ་ཕྱག་འཚལ་ལོ། །ཡང་དག་ལྟ་བའི་སྦྱོར་བ་ཡིས། །སྣ་ཚོགས་ལས་ཀྱི་རྣམ་པ་ཅན། །ཇི་ལྟར་མེ་ཡིས་བུད་  
ཤིང་བཞིན། །ཁྲོ་གཉེར་ཅན་གྱི་སྦྱོར་བ་བྲི། །རེ་ཞིག་སྒྲུབ་པའི་ཐབས་ནས་བྱུང་བའི་ཆོ་ག་རྣམས་དང་བསྙེན་པ་འབུམ་ཕྲག་བཅུས་མཐུ་ཐོབ་པར་བྱས་ལ། དུར་ཁྲོད་ལ་སོགས་པའི་ཤིས་པའི་གནས་སུ་སྐད་ཅིག་གི་ས་ཁྲོ་གཉེར་ཅན་སྒྲོལ་མ་སྐུ་མདོག་སྔོན་མོ་ཞལ་གཅིག་ཕྱག་བཞི་མ་  
སྟག་གི་ན་བཟའ་ཅན་རུས་པའི་ཕྲེང་བ་ཅན་ཤ་ལུས་རྒྱས་པ་སྤྱན་དམར་ཞིང་གདངས་པ། གཡས་གཉིས་ན་གྲི་གུག་དང་རལ་གྲི། གཡོན་གཉིས་ཀྱིས་ཐོད་པ་དང་སྡིགས་མཛུབ་བསྒྲེང་བ། པདྨ་དང་ཉི་མའི་སྟེང་དུ་བསྒོམས་ལ། དེ་ཡི་ཐུགས་ཀའི་ཏཱཾ་ལས་འོད་འཕྲོས་པས་མ་དག་པའི་  
ལས་ཅན་གྱི་སྐྱེས་དུ་ལ་ཐིམ་ཞིང་བཀུག་པར་བསམས་ལ། ཨོཾ་ཏཱ་རེ་ཏུཏྟཱ་རེ་ཏུ་རེ་ནི་ཥྛ་དཱ་རཱུ་ཎ་པྲ་ཏི་ཧ་ཏ། ཙིཏྟཱ་ཨུཥྨ་ཧཱ་ནི་སཱ་ཧཱ། ཞེས་པའི་གསང་སྔགས་བཟླས་ཤིང། རྐང་གཉིས་ཀྱི་ཁྲག་དང། རྩི་ནག་པོས་འཁོར་ལོ་རྩིབས་བཅུ་པ་བྲིས་ལ་དབུས་སུ་གཟུགས་བརྙན་དང། རྩིབས་  
དང་མུ་ཁྱུད་ལ་གསང་སྔགས་མིང་དང་བཅས་པ་བྲི་བར་བྱའོ། །དེ་ནས་ཡུངས་ཀར་གྱིས་བྲབ་ཅིང་གསང་སྔགས་བཟླས། དེའི་རྗེས་ལ་སྦྱིན་སྲེག་དང། གཏོར་མ་དང། མཆོད་པས་ཁྲོ་གཉེར་ཅན་ལྷ་མོ་ལ་མཆོད་ལ་ཚེར་མ་ཅན་གྱི་མེས་སྤྲ་ཚིལ་དང་འཁོར་ལོ་བསྲོས་ལ་དུག་ཧ་སི་ནག་  
པོའི་ཤུན་པའམ། རྔ་མོའི་རྒྱུས་པས་དཀྲིས་པ་ས་བདག་གམ་ཀླུ་ཆེན་པོའི་གནས་སུ་བསྐྱལ་བར་བྱའོ། །སྨྱོ་དང་དབུགས་ནི་རྩེག་པ་དང། །གྱེན་དུ་བལྟ་ཞིང་རྒྱུག་པར་བྱེད། །ལུས་པོ་སྐེམ་དང་མིག་སེར་དང། །ལུས་ལ་ཤ་བཀྲ་མེད་དཔལ་འབྱུང། །གཞན་ཡང་མཛེ་དང་ཤུ་བ་དང།།  
  
།ཚེ་ཡི་དུས་ཀྱང་བྱེད་པར་འགྱུར། །གསང་སྔགས་སྦྱོར་བའི་ཆེ་བ་ཡིས། །གནོད་སྦྱིན་མཁའ་འགྲོ་སེམས་དཀྲུགས་ཤིང། །ལས་ཀྱི་མྱུ་གུ་ཟད་བྱེད་པ། །ཁྲོ་གཉེར་ཅན་གྱི་སྦྱོར་བའོ། །ལྟ་བ་ངན་པ་སུན་དབྱུང་བ་རྫོགས་སོ།།  
  
  
