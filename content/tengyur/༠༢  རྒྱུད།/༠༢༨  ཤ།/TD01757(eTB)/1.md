  
།རྒྱ་གར་སྐད་དུ། ཤྲཱི་མ་ཧཱ་ཀཱ་ལ་སཱ་དྷ་ན་བི་ཁྱཱ་ཏ། བོད་སྐད་དུ། དཔལ་ནག་པོ་ཆེན་པོའི་སྒྲུབ་ཐབས་ཀྱི་རྣམ་པར་བཤད་པ། དཔལ་ནག་པོ་ཆེན་པོ་ལ་ཕྱག་འཚལ་ལོ། །དང་པོ་ལྷ་ལ་སྤྱི་བོས་ཕྱག་འཚལ་ཏེ། རབ་ཏུ་  
འཇིགས་པའི་ཀླུ་རྣམས་ཀྱིས་བརྒྱན་ཞིང། །ཕྱག་གཉིས་དབུ་སྐྲ་དམར་སེར་གྱེན་དུ་བརྫེས། །ཤེས་རབ་ལ་འཁྱུད་ཕུང་པོའི་རང་བཞིན་འདུད། །སྟོང་ཕྲག་སུམ་ཅུ་རྩ་གཉིས་དེ་ནས་ནི། །སྟོང་ཕྲག་བཅུ་གཉིས་པ་ལས་དེ་བཞིན་དུ། །སྟོང་ཕྲག་དྲུག་པའི་རྒྱུད་  
  
༄༅། །རྣམས་ལས་བཏོན་ཏེ། །ཤིན་ཏུ་དཀོན་པའི་བརྗོད་བྱ་རྣམ་པར་བཤད། །བདག་གི་བླ་མས་ཇི་ལྟར་བསྡུས་ཏེ་བཤད། །སེམས་ཅན་ཀུན་གྱི་སྙིང་གི་དོན་གྱི་ཕྱིར། །དེ་རྣམས་ཀུན་ནི་བདག་གིས་བཤད་པར་བྱ། །དེ་ཡང་བླ་མའི་བཀའ་དྲིན་འཐོབ་པའོ། །དང་པོ་དཀའ་ཐུབ་  
ལ་གནས་པས། དུར་ཁྲོད་ལ་སོགས་པའི་གནས་སུ། གཅིག་པུར་དབེན་པར་གནས་པས་བསྒོམ། དུར་ཁྲོད་ནི་ལིངྒ་གཅིག་པའམ། རིའི་རྩེ་མོའམ། ནགས་ཆེན་པོའམ། རྒྱ་མཚོའི་འགྲམ་མམ། ཆུ་འགྲམ་མམ། གཞན་ཡང་དབེན་པའི་གནས་དང། དེ་རྣམས་སུ་འདུག་ལ། མི་གཡོ་བར་  
གནས་པས། སངས་རྒྱས་ཐོབ་པར་འདོད་པའི་སེམས་ཀྱིས་ཇི་ལྟར་བཅོམ་ལྡན་འདས་ཀྱི་རང་བཞིན་དེ་ལྟར་བདག་ཉིད་བསམས་ལ། དེ་དག་གི་དོན་ནི་སྐད་ཅིག་གིས་རང་ཉིད་ནག་པོ་ཆེན་པོའི་ང་རྒྱལ་གྱིས་བཅོམ་ལྡན་འདས་ཀྱི་ཐུགས་ཀར་པདྨ་དང་ཉི་མ་ལ། བགེགས་འཇོམས་པར་བྱེད་  
པའི་སྔགས་བརྗོད་པར་བྱའོ། །དེ་ནས་ཨོཾ་ཤཱུ་ནྱ་ཏཱ་ཛྙཱ་ན་བཛྲ་སཱ་བྷཱ་བ་ཨཱཏྨ་ཀོཉཧཾ། དེ་ཡང་སྟོང་ཕྲག་སུམ་ཅུ་རྩ་གཉིས་པའི་རྒྱུད་ལས་བཤད་ཀྱི་རྒྱུད་གཞན་ལས་ནི་སྦས་སོ། །ཨོཾ་ནི་རྣམ་པར་སྣང་མཛད་དོ། །དེ་ཡང་ཟླ་བ་ཕྱེད་པའི་རང་བཞིན་ནོ། །ཤཱུནྱ་དཱ་ནི་སྟོང་པ་དང་ཐིག་ལེའི་རང་  
བཞིན་མི་བསྐྱོད་པའོ། །ཛྙཱ་ནི་དོན་ཡོད་གྲུབ་པ། ཨཱུའི་རང་བཞིན་དྲུག་པའི་དབྱངས། བཛྲ་ནི་འོད་དཔག་མེད། ཧའི་རང་བཞིན་ནོ། །སཱ་བྷཱ་བ་ནི་རིན་ཆེན་འབྱུང་ལྡན། རི་མོའི་བདག་ཉིད་དོ། །དེ་ལྟར་ཡོངས་སུ་རྫོགས་པ་ནི་ཧཱུཾ་གི་རང་བཞིན་ནོ། །ཨཱཎྨ་ཀོ་ནི་རང་གི་བདག་ཉིད་དོ། །  
དེ་ལྟར་ཚུར་བསྡུས་པས་རང་གི་བདག་ཉིད་དོ། །དེ་ཡང་ཇི་ལྟར་རྗེས་སུ་བཤད་པའི་རང་བཞིན་ནོ། །དེ་ནས་ཡང་ལན་ལ་བཅོམ་ལྡན་འདས་ཀྱིས་ཇི་ལྟར་བཀའ་སྩལ་བ། སྟོང་པའི་རང་བཞིན་ནི་རྒྱུད་ལྔར་འཁོར་བ་ལས་རྣམ་པར་ཆད་པའི་སྟོང་པ་ཉིད་ཀྱང་མ་ཡིན་ཏེ། འཁོར་བ་  
ཐམས་ཅད་ཀྱང་བདེན་པའི་རང་བཞིན་ཀྱང་མ་ཡིན། ཇི་ལྟར་བཅོམ་ལྡན་འདས་ཀྱིས་སྡོང་བུ་གསུམ་ལ་འཛེག་པའི་སེམས་ཅན་ཕྲ་མོ་གང་ཞིག་གྱེན་དུ་འཛེགས་ཀྱང་སླར་ལྷུང་བ་ལྟར། འཁོར་བའི་གཡང་ལས་སླར་ལྷུང་བར་འགུར་རོ་ཞེས་བཅོམ་ལྡན་འདས་ཀྱིས་བཀའ་  
  
།དེ་ཡང་གུས་པ་ཆེན་པོས་མཉན་ན། སེམས་ཅན་ཀུན་གྱི་དོན་གྱི་ཕྱིར། །ཐམས་ཅད་མཁྱེན་པའི་ཡེ་ཤེས་ནི། །སྟོང་པ་ཉིད་ཀྱི་རང་བཞིན་ལ། །ས་སྟེངས་འདི་ན་འབད་ཅིང་རོལ། །ས་ནི་མེ་ལ་རྣམ་པར་ཐིམ། །ཆུ་ནི་མེ་ལ་བསྡུས་པས་ཏེ། །མེ་ནི་རླུང་ལ་ཐིམ་པར་འགྱུར། །  
རླུང་ནི་སྟོང་པའི་རང་བཞིན་ནོ། འདི་ནི་སངས་རྒྱས་རྣམས་ཀྱི་མཚན། །སྐད་ཅིག་གིས་ན་བཟོད་པར་གཤེགས། །ཡོད་པ་མ་ཡིན་མེད་པའང་མིན། །གཉིས་པོ་རྣམ་པར་སྤངས་པ་སྟེ། །སྐད་ཅིག་གིས་ནམ་མཁའི་དཀྱིལ་དུ་ཕ་རོལ་གྱི་དབང་ཕྱུག་ཡི་གེ་བཾ་ལས་པདྨ་སེར་  
པོ། ལྟེ་བ་ལ་རཾ་གྱི་ཡི་གེ་དམར་པོས་མཚན་པ། དེའི་སྟེང་དུ་ཡི་གེ་ཧཱུཾ་ཡོངས་སུ་གྱུར་པ་ལས་གྲི་གུག་ཧཱུཾ་གི་ཡི་གེས་བྱིན་གྱིས་བརླབས་པ། དེ་ཡང་རོའི་སྟེང་དུ་རྐང་པས་མནན་པ། ཀླུ་བརྒྱད་ཀྱིས་རྣམ་པར་བརྒྱན་པ། དགའ་བོ་སྔོན་པོ། གདེངས་ཀའི་དབང་པོས་དབུ་སྐྲ་བཅིངས་པ་  
འཇོག་པོ་དམར་པོ། ཀླུའི་དབང་པོས་རྣ་བའི་རྒྱན་དུ་བྱས་པ། རིགས་ལྡན་ཁྲ་བོས་དཔུང་པའི་རྒྱན་དུ་བྱས་པ། དུང་སྐྱོང་དཀར་པོས་ལག་གདུབ་ཏུ་བྱས་པ། པདྨ་སེར་པོས་དོ་ཤལ་དུ་བྱས་པ། སྟོབས་ཀྱི་རྒྱུ་ལྗང་གུས་དག་བྱེད་ཚངས་སྐུད་དུ་བརྒྱན་པ། ནོར་རྒྱས་ཀྱི་བུ་ཁུ་བའི་མདོག་  
ཅན་གྱིས་རྐེད་རྒྱན་དུ་བྱས་པ། པདྨ་ཆེན་པོ་པྡམའི་སྡོང་བུའི་ཁ་དོག་ཅན་གྱིས་རྐང་གདུབ་ཏུ་བྱས་པ། ཐམས་ཅད་ཀྱང་ཕཊ་ཀྱི་སྒྲ་སྒྲོགས་པ། འཇིགས་པར་བྱེད་པ། མཆེ་བ་རབ་ཏུ་གཙིགས་ཤིང་ལྕེ་གཉིས་བསྒྱུར་བ། རང་གཟུགས་ཀྱི་རིག་མ་ལ་སྙོམས་པར་འཇུག་པ། དེ་  
ཡང་བཅོམ་ལྡན་འདས་མ་སྐུ་མདོག་ནག་མོ། ཧྲཱིའི་ཡི་གེ་ལས་ཡོངས་སུ་རྫོགས་པ། གཅེར་བུ་རྒྱན་དང་བྲལ་བ། དབུ་སྐྲ་དམར་སེར་གྱེན་དུ་བརྫེས་པ། གཡོན་པ་ན་ཐོང་པ་འཛིན་པ། གཡས་པ་ན་ནི་རྡོ་རྗེ་གྲི་གུག་སྙིང་ག་ལས་འཕྲོས་པའི་འོད་ཟེར་ཞལ་ནས་འཕྲོས་པས་ནམ་མཁའ་  
ཡོངས་སུ་བཀང་སྟེ། དེ་བཞིན་གཤེགས་པ་ཐམས་ཅད་སྤྱན་དྲང་སྟེ་སྙིང་གའི་ས་བོན་ལ་བཅུག་ནས། རྡོ་རྗེའི་ལམ་ནས་བཏོན་ཏེ་ཡུམ་གྱི་པདྨར་ཕབ་སྟེ་ས་བོན་དུ་བལྟའོ། །ས་བོན་ལས་འཁོར་ལོ་ཡོངས་སུ་རྫོགས་པ། དེ་ཡང་དེ་བཞིན་གཤེགས་པ་ཐམས་ཅད་ཀྱིས་བྱིན་  
  
༄༅། །གྱིས་བརླབས་པ། མདུན་དུ་ཀཾ་གྱི་ས་བོན་ལས་བྱུང་བའི་ནག་པོ་འཇིགས་པར་བྱེད་པ། ལྷོ་རུ་ཀཾ་གྱི་ས་བོན་ལས་ལྷ་མོ་ཀ་རཱ་ལི། ནུབ་ཏུ་བམ་ལས་བྱུང་བའི་ལྷ་མོ་བྷ་ར་ལི། བང་དུ་བེ་ཏཱ་ལི་བཾ་གྱི་ས་བོན་ལས་བྱུང་བ། ཐམས་ཅད་ཀྱང་གྲི་གུག་དང་ཐོད་པ་འཛིན་པ། གཅེར་བུ་དབུ་སྐྲ་དམར་སེར་  
གྱེན་དུ་བརྫེས་པ། ཉི་མའི་གདན་ཅན། སྤྱན་གསུམ་པ། འཇིགས་པའི་གདོང་ཅན་ནག་མོ། སྙིང་གའི་ས་བོན་གྱིས་ཡེ་ཤེས་སེམས་དཔའ་སྤྱན་དྲངས་ནས་བསྟིམས་ཏེ། དེ་ཡང་ཐོག་མར་དབང་བསྐུར་ལ། དབང་རྟགས་སུ་མི་བསྐྱོད་པས་རྒྱས་བཏབ་པའོ། །རས་རིས་དང་ལུགས་མ་བྱ་བ་  
བྱས་པ་སྔོན་དུ་བཞག་ལ། མཆོད་པ་ཀུན་གྱིས་མཆོད་དེ། སྦོས་ཀྱིས་བདུགས་ལ། བདུད་རྩི་མྱངས་པས་ནག་པོ་ཆེན་པོ་ལ་གཏོར་མ་སྦྱིན་ཏེ། ཨ་ཡི་རིས་ལས་དག་བྱེད་ནི། །མི་མགོ་གསུམ་གྱི་སྒྱེད་བུའི་སྟེང། །པདྨའི་སྣོད་ནི་ཡོངས་རྫོགས་པས། །དེ་འོག་མེ་ཡི་དཀྱིལ་འཁོར་དེ་  
ཟུར་གསུམ་རཾ་གྱི་ཡི་གེས་མཚན། །སྟེང་འོག་རླུང་གི་འཁོར་ལོ་སྟེ། །སྔོན་པོ་གཞུ་ཡི་དབྱིབས་ཅན་གཡོ། །རྒྱལ་མཚན་ཛྷཾ་གྱི་ཡི་གེས་བསྐྱེད། །དེ་ནས་རྣམ་པར་སྣང་མཛད་མིང། །རིགས་ནི་རྣམ་པར་སྣང་མཛད་ཀྱི། །ཧཱུཾ་ལ་སོགས་པའི་ས་བོན་གྱིས། །མྱོས་བྱེད་དང་ནི་  
ཤ་ལྔ་དང། ཧཱུཾ་ལས་བྱུང་བའི་རྡོ་རྗེས་བཅད། །ཁ་ཆོད་ཀྱིས་ནི་རྣམ་པར་དཀྲུགས། །རླུང་གཡོས་པས་ནི་མེ་སྦར་ཏེ། །ཐམས་ཅད་གཅིག་ཏུ་བཞུ་བ་ལས། །རྡོ་རྗེ་ཡིས་ནི་རྣམ་པར་དཀྲུགས། །དག་ཅིང་དྲི་མ་མེད་པར་སྦྱངས། །དེ་ལས་འོད་ཟེར་འཕྲོས་པ་ཡིས། །དེ་བཞིན་  
གཤེགས་པའི་ཐུགས་ཀ་ནས། །བདུད་རྩི་ཡེ་ཤེས་གཟུགས་སུ་དགུག་སྔགས་ཀྱི་གཟུགས་སུ་འདྲེས་པར་བསམ། །མཆོག་ཏུ་གྱུར་པའི་བདུད་རྩི་ལྔ། །ཡི་གེ་གསུམ་གྱིས་བྱིན་གྱིས་བརླབས། །དཀྱིལ་འཁོར་ལྷ་ལ་གཏོར་ཞིང་མཆོག་ལྗགས་རྣམས་དཀར་པོའི་གདེངས་  
ཅན་ལ། །ཧཱུཾ་གིས་རྣམ་པར་མཚན་པ་ཡིས། །འོད་ཟེར་བ་དག་རྣམ་པ་ཅན། །ལྗགས་ཀྱིས་བཀུག་ཅིང་གསོལ་བར་བསམ། །འདིར་ནི་བདུད་རྩི་ལྔ་རྣམས་མྱང་བར་བྱས་པས་ཇི་ལྟར་བཤང་བའི་གཏོར་མ་སྦྱིན་ཏེ། དེ་ནས་སྔགས་ཀྱི་བཟླས་པ་ལ་བརྩོན་པར་བྱའོ། །དེའི་  
  
དང་པོ་རྣམ་པར་སྣང་མཛད་སྦྱིན། །སྒྲ་ཆེན་པོས་ནི་སྦྱར་བར་བྱ། །དེ་ལས་ནག་པོའི་སྐད་སྦྱིན་ཏེ། །དེ་རྗེས་ཧཱུཾ་ནི་སྦྱིན་པར་བྱ། །ཕཊ་གཉིས་ཀྱི་ནི་སྔགས་ཀྱིས་བརྒྱན། །སཱ་ཧཱ་ལས་རྣམས་ཐམས་ཅད་ལ། །སྙིང་ག་དང་ཁ་ནས་མངོན་པར་འཐོན་ཏེ། ལྟེ་བའི་པདྨར་ཕབ་པ་ལས་  
འདི་ནི་ལྕེ་ལའང་རཾ་གྱི་ཡི་གེ་བསམས་ལ། དེ་ཡང་ཉི་མའི་སྔགས་ཀྱི་སྒྲུབ་ཐབས་བླ་མ་དམ་པའི་མན་ངག་གིས་བཤད་པར་ལྟེ་བའི་སྣ་ཚོགས་པདྨ་ལ་སོང་ནས། སྙིང་གའི་པདྨ་ལས་འཐོན་ཏེ། ཡང་སྔོན་གྱི་ལམ་ནས་འོད་ཟེར་རྣམ་པར་འཕྲོས་ལ། དེ་ཡང་ཡིག་རྡོག་རེ་རེ་བཞིན་མངོན་  
སུམ་དུ་འཕྲོ་བར་བསྒོམ་མོ། །དེ་ཡང་ཡི་གེ་ཕྲེང་བའི་རང་བཞིན་དུའོ། །དེ་ལྟ་བུ་ཟླ་བ་དྲུག་གིས་ངེས་པར་འགྲུབ་པོ། །དངོས་གྲུབ་ཀྱང་ཐོབ་ཅིང་དབང་དང་དགུག་པའི་དངོས་གྲུབ་གཉིས་ནི་ཐོག་མར་རོ། །ཟླ་བ་བརྒྱད་ཀྱིས་རེངས་པ་དང་བསྐྲད་པའོ། །ཟླ་བ་དགུ་ཡིས་ཞེ་སྡང་བ་དང་  
གསད་པའོ། །ཟླ་བ་བཅུ་ཡིས་ཞི་བ་དང་རྒྱས་པའོ། །ཟླ་བ་བཅུ་གཅིག་གིས་འཇིག་རྟེན་ཐམས་ཅད་ཀྱི་གྲུབ་པ་དང་འགུགས་པར་བྱེད་དོ། །ཟླ་བ་བཅུ་གཉིས་ཀྱིས་གྲུབ་པ་བརྒྱད་འགྲུབ་པ་ལ་ཐེ་ཚོམ་ཟ་བར་མི་བྱའོ། །དེ་ནས་གཞན་བརྗོད་པར་བྱ་བ། བརྩོན་འགྲུས་ཀྱིས་བསྔགས་  
པའི་འབྲས་བུ་རྗོད་པར་བྱེད་དེ། འདི་ནི་བརྩོན་འགྲུས་ཀྱི་སྒྲ་ནི་འོད་དཔག་མེད་དོ། །བཅོམ་ལྡན་འདས་ཀྱིས་བཀའ་སྩལ་པ། སྟོང་ཕྲག་བཅུ་གཉིས་པ་ནག་པོ་ཆེན་པོའི་རྒྱུད་ལས། དེའི་སྔགས་ཀྱི་འབྲས་བུ་བཤད་པ། བདག་གི་བླ་མས་ནི་རྣམ་པར་སྦས་ཏེ། དེ་ལས་འཇིག་རྟེན་  
ཐམས་ཅད་རྣམ་པར་རྨོངས་པར་བྱ་བའི་དོན་ཏོ། །བདག་གིས་ནི་སྔགས་ཀྱི་སྒྲུབ་ཐབས་བླ་མ་དམ་པའི་མན་ངག་གིས་བཤད་པར་བྱ་སྟེ། །ཟླ་བ་དྲུག་ནི་སྔོན་དུ་བསྙེན་པའོ། །དེའི་ནང་དུ་འཇིག་རྟེན་གསུམ་དབང་དུ་འགྱུར་རོ། །ཐམས་ཅད་ཀྱང་བྱང་ཆུབ་ཀྱི་སེམས་ལ་སྦྱར་བའི་  
དོན་དུའོ། །སྒྲུབ་པ་པོའི་ཡིད་ལ་བསམས་པའི་དོན་དང། གདམས་ངག་འདིས་དབང་དུ་བྱ་ཞིང་དགུག་པར་བྱ་སྟེ། དེའི་གདམས་པ་ནི། དང་པོ་སྒྲུབ་པ་པོས་སྙིང་གར་ཡི་གེ་ཨ་ལས་སྐྱེས་པའི་པདྨ་དམར་པོ། དེའི་ལྟེ་བ་ལ་ཉི་མའི་དཀྱིལ་འཁོར་དེ་ཡང་རའི་ཡི་གེ་ལས་བྱུང་  
  
༄༅། །བ༑ །དེའི་སྟེང་དུ་ཡི་གེ་ཧཱུཾ་དམར་པོ། དེ་ཡང་ལྕགས་ཀྱུ་ལྟ་བུའི་ས་བོན་བལྟ་བར་བྱའོ། །དེ་ལྟ་བུའི་བསྒོམ་པར་བྱ་བ་འདོད་པའི་རྒྱལ་པོ་གཅེར་བུ་དཔལ་ནག་པོ་ཆེན་པོ་ཉི་མ་འཆར་ཁའི་མདོག་ལྟར་དམར་བ། ཕྱག་གཉིས་པ་རིན་པོ་ཆེའི་ཅོད་པན་ཅན། གཡས་པ་ན་  
ལྕགས་ཀྱུ་འཛིན་ཅིང། གཡོན་པ་ན་རྡོ་རྗེ་ཞགས་པ། ཞབས་རྣམ་པར་རོལ་པ། ཤིན་ཏུ་འཇིགས་པར་བྱེད་པ། མགོ་བོའི་ཕྲེང་བ་ཁྲག་འཛག་པས་བརྒྱན་པ། ཉི་མ་བྱེ་བའི་གཟི་བརྗིད་ཅན། སྤྱན་གསུམ་པ། འཇིགས་པའི་ཞལ་ཅན། སྟག་གི་པགས་པས་སྨད་དཀྲིས་པ། ཀླུ་དམར་པོ་བརྒྱད་  
ཀྱིས་བརྒྱན་པ། གཡས་པའི་ཞབས་ཀྱིས་འདོད་པའི་ལྷ་མནན་པ། གཡོན་པའི་ཞབས་ཀྱིས་དགའ་བོའི་གསང་བའི་བདེ་ཆེན་མནན་པ། མིའུ་ཐུང་གསུས་པ་འཕྱང་བ། རྡོ་རྗེ་ཆོས་ཀྱིས་སྤྱི་བོ་ལ་བརྒྱན་པ། དེའི་སྙིང་གར་ཧཱུཾ་དམར་པོ་ལས་འོད་ཟེར་འཕྲོས་པས། རོ་མ་དང་རྐྱང་མ་དང་  
དབུ་མའི་ནང་ནས། དབྲལ་བ་གཡས་པ་ནས་བསྐོར་ཏེ་འཕྲོས་པས། ཐམས་ཅད་ཕྱག་གཡས་པ་ནས་བསྡུས་ཏེ། ལྕགས་ཀྱུ་ནས་ལྕགས་ཀྱུ་ལྟར་འཕྲོས་པས། སེམས་ཅན་ཐམས་ཅད་རྡོ་རྗེའི་ལམ་དུ་བསྡུས་ལ་པདྨར་ཕབ་ལ། བདེ་བ་ཆེན་པོ་སྐྱེས་ཏེ་དབང་དུ་གྱུར་པར་བསམ་མོ། །དེ་ལྟ་  
བུའི་བྱེད་པས་དབབ་པར་བྱའོ། །ཡང་དེར་གནས་ནས་གཡོན་པ་ནས་བསྐོར་ཏེ། དེ་བཞིན་དུ་སྙིང་གའི་ཧཱུཾ་ལ་བསྡུ་བར་བྱའོ། །དེའི་འོད་ཟེར་ཆགས་པ་དང་རྗེས་སུ་ཆགས་པས། ཧཱུཾ་གི་དང་པོར་མར་མེའི་རྩེ་མོ་ལས་མངོན་པར་བྱུང་སྟེ། འཇིག་རྟེན་གསུམ་པོ་སྟོང་ཞིང་བདེ་བ་  
ཆེན་པོར་བྱས་ལ། དེ་ལྟ་བུའི་ཏིང་ངེ་འཛིན་དང་ལྡན་པས་སྔགས་ཀྱི་བཟླས་པ་བརྩམ་པར་བྱ་སྟེ། ཨོཾ་ཧྲཾ་ཧྲིཾ་ཧྲོ་ཧཱུཾ་ཕཊ། སྔགས་ཀྱི་རྒྱལ་པོ་འདི་བརྗོད་པའི་མོད་ལ། བུད་མེད་ཐམས་ཅད་མཚན་མ་གཡོ་ཞིང་འདོད་པར་བྱེད་པར་བྱེད་དོ། །འདོད་པ་རྣམས་ཀྱང་གཟི་བརྗིད་དང་ལྡན་ཞིང་  
སེམས་ཅན་ཐམས་ཅད་འདོད་པས་རྒྱས་ཞིང་ཁུ་བ་འཕོ་བར་བྱེད་དོ། །གཟུགས་པོ་ཡང་གཡོ་ཞིང་འགྱུར་ལ། ངོ་ཚ་དང་བྲལ་ཞིང། སྐྲ་གྲོལ་ལ་འདོད་པས་མྱོས་པར་འགྱུར་རོ། །སྔགས་འདིའི་སྟོབས་ཀྱིས། འགྲོ་བ་དྲུག་གི་སེམས་ཅན་ཐམས་ཅད་དབང་དུ་འགྱུར་ཞིང། སྒྲུབ་  
  
།འབུམ་ཕྲག་གཅིག་བཟླས་པ་བྱས་པས། སྦྱོར་བ་ཅན་མ་དབང་དུ་འགྱུར་རོ། །དེ་ནས་དབང་དུ་བྱ་བའི་ཆོ་ག་བརྗོད་པ། ན་མཀེ་ལི་ཀི་ལསཾ་བཧུ་ཐ་པ་ནཻ་ཏྲེ་བཧི་ཀ་ར་ཎེ། བིཀུ་རྭ་བི་ཀུར་ཛམྦྷ་ཤ་མི་སཱ་ཧཱ། དེ་  
ནས་སྦྱོར་བ་ཅན་མ་མཐོང་བས། མིག་བརྒྱད་དེ་བཟླས་པ་བྱས་པས། དེ་མ་ཐག་ཏུ་འོང་བར་འགྱུར་རོ། །འགྲོ་བར་འདོད་ན་འགྲོ་བར་འགྱུར་རོ། །དེ་ནས། ཨ་དི་སཾ་བུདྡྷཱ་ཡ་ཀུ་རུ་ཀུ་རུ་ལཾ་བཧེ་ལཾ་བཧེ་ནེ་ལུ་ནེ་སཱ་ཧཱ། སྔགས་འདི་རང་ཉིད་ཉལ་བའི་ཚེ་བུད་མེད་ཀྱི་མིང་ནས་བཟུང་ལ་བཟླས་  
པ་བྱས་ན། དཔག་ཚད་བརྒྱན་ཡོད་ཀྱང་འོང་བར་འགྱུར་རོ། །མ་འོངས་ན་འཆི་བར་འགྱུར་རོ། །དེ་ནས། ན་མསརྦ་བུདྡྷེ་བྷྱོ་ཛ་ཧི་བུདྡྷ་ཨ་ནོ་ཛ་ར་པྲེ་སི་དོ་མེ་བཱ་ཙ་ནཾ་ཀུ་རུ་སཱ་ཧཱ། དེ་ནས་གང་དུ་འདུག་པར་བཟླས་པ་བྱས་པས། ཇི་ལྟར་སྐྱེས་པའམ། དཔའ་མོའི་མིང་ནས་བཟུང་སྟེ་  
བཟླས་པས། ཐམས་ཅད་རང་བཞིན་གྱིས་དབང་དུ་འགྱུར་རོ། །ན་མཿ་ཀྵི་པྲ་གྷ་མི་ཀུ་རུ་ཀུ་རུ་བི་མ་ལ་ཡེ་སཱ་ཧཱ། ཆུ་ལ་ལན་བདུན་བཟླས་ཏེ། སྐྱེས་པའམ་བུད་མེད་གང་གི་མིང་ནས་བཟུང་སྟེ་འཐུངས་ན་དབང་དུ་འགྱུར་རོ། །ན་མཀ་ཏྲཾ་ཀ་ཏྲི་གྲོ་ར་རཱུ་པི་ཎི་ཆེ་གེ་མོ་མེ་བ་ཤ་མ་ནཱ་ཡ་སཱ་ཧཱ་  
ཟླ་བའི་དུས་སུ། དང་པོ་ཟས་ཁམ་གཅིག་ལ་གང་གི་མིང་ནས་བཟུང་སྟེ། ལན་བདུན་བཟླས་ནས་ཟོས་པས། ཞག་པའི་དབང་དུ་འགྱུར་རོ། །ན་མཨཱརྱ་སཾ་བུདྡྷཱ་ཡ། ཨེ་ཧྱེ་ཧི་བྷཱུ་ཏ་པྲ་ཏྲ་དཧུ་ཏ་ཀཱརྱཾ་ཀུ་རུ་སཱ་ཧཱ། དེ་ནས་མིག་སྨན་ལ་བརྒྱ་ཕྲག་བརྒྱ་བཟླས། རང་གི་མིག་ལ་བསྐུས་ན། ཐོག་  
མར་མཐོང་བ་དེ་དབང་དུ་འགྱུར་རོ། །དེ་ནས། ན་མཿ་པྲེ་ཁ་ཀ་ཡ་མཉྫུ་གྷོ་ཥ་ཀཱ་ཡ་པྲེ་ཁི་ཏོ་སི་ཛྷ་ཧི་ལཾ་ཀུ་རུ་སཱ་ཧཱ། དེ་ནས་ཡུངས་ཀར་ལ་བཟླས་ལ། གང་གི་ཁང་པར་གཏོར་བ་དེ་དབང་དུ་འགྱུར་རོ། །ན་མོ་རཏྣ་ཏྲ་ཡཱ་ཡ། ཀུ་བཧི་ནི་ཛྷཾ་བཧི། མ་ཧཱ་བེ་ཏཱ་ལཱི་སཱ་ཧཱ། དེ་ནས་རང་གི་ཁུ་བ་  
དང༑ །ག་བུར་ལ་བརྒྱ་རྩ་གཅིག་བཟླས་ཏེ། གང་གི་མིང་ནས་བཟུང་སྟེ་སྦས་པ་དེ་དབང་དུ་འགྱུར་རོ། །ན་མོ་བུདྡྷཱ་ཡ་དྷ་རྨ་སཾ་གྷ་བཛྲ་པཱ་ཎཱི་བྷྱ་ཤཱི་ཏ་པིཾ་ག་ལེ་ལ་ཧཱུཾ་ཀུ་རུ་ཛྭ་ལ་ཛྭ་ལ་ཛྭ་ལ་སཱ་ཧཱ། གི་ཝང་ལ་བརྒྱ་རྩ་བརྒྱད་བཟླས་ཏེ་ཐིག་ལེ་བྱས་པས་ཇི་ལྟར་མཐོང་བ་ཐམས་ཅད་དབང་དུ་  
  
༄༅། །འགྱུར་རོ། །ཧཾ་བཧོ་བྲ་ཥ་ཀ་ཡ་ཏི་ཨ་མུ་ཀ་ཤ་མ་ནུ་གྷྲི་དབྱས་མ་ནེ་སཱ་ཧཱ། དེ་མ་ཐག་ཏུ་མི་འོང་ན། དཔའ་མོའམ། སྐྱེས་པ་ཇི་ལྟར་ཡིད་ལ་བསམས་ལ་བསྒྱུར་བར་བྱའོ། །དེ་རྣམས་དབང་དུ་བྱ་བའི་ལས་སོ། །བདག་གི་བླ་མས་ནི་མདོར་བསྡུས་ཏེ་གསུངས་པ། ཁོ་བོས་  
ནི་རབ་ཏུ་ཕྱེ་སྟེ་རྒྱས་པར་བཤད་དོ། །མ་ངེས་པར་འབུམ་ཕྲག་གཅིག་བཟླས་པས། ལས་ཐམས་ཅད་ཀྱི་འབྲས་བུ་སྟེར་བ་ནི། སྒྲུབ་ཐབས་ལས་ཤེས་པར་བྱའོ། །དེ་ནས་བརྗོད་པར་བྱ་བ། དཔག་ཏུ་མེད་པའི་ལས་རྫོགས་པར་བྱེད་པ། དང་པོར་བསྐྲད་པར་བྱ་བའི་ལས་བཤད་པ་  
ཨོཾ་ཀྵཾ་ཧ་ཧུ་ཧ་ཨ་མུ་ཀ་ཥཱ་ཨུཙྪ་ཊ་ཡ་ཧཱུཾ་ཕཊ། བསྐྲད་པ་ལ་ནི་དུ་བའི་ཁ་དོག་ཅན། གྲི་གུག་དང་ཐོད་པ་ཐོགས་པ། གཞན་རྣམས་ནི་སྔར་བརྗོད་པ་བཞིན་ལ། དོན་ཡོད་གྲུབ་པས་དབུ་རྒྱན་བྱས་པ། ལྷོ་ཕྱོགས་སུ་ཁ་བལྟས་ཏེ། སེམས་དཔངས་མཐོ་བས་བཟླས་པར་བྱའོ། །བྱེ་ཕྲག་གཅིག་  
གམ། སྟོང་ཕྲག་ཉི་ཤུས་ཀྱང་འགྲུབ་སྟེ། དུར་ཁྲོད་ཀྱི་ཐལ་བ་བླངས་ལ། སྐྲ་གྲོལ་བ། གཅེར་བུ། གཞན་རྣམས་ནི་གོ་སླའོ། །དེ་ནས་དུག་ལང་ག་ལི་དང། ཕག་བའི་རྟུག་པ་དང། རོའི་སྐྲ་དང། རྔ་མོའི་རུས་པ་རྣམས་ལ་བརྒྱ་རྩ་བརྒྱད་བཟླས་ལ། བཏབ་པས་དགྲ་བོ་རེངས་པར་  
འགྱུར་རོ། །ཐེ་ཚོམ་མེད་པར་སྐྲོད་པར་འགྱུར་ཏེ། འདི་ནི་གཅེས་པའི་ལས་སོ། །ཞག་བདུན་བྱས་ནས་སྒོར་སྦས་ན། སྔར་བརྗོད་པའི་དུག་ལང་ག་ལི་དང། མགྲིན་རིངས་ནི་རྔ་མོ་སྟེ། དེའི་རུས་པ་རྣམས་སོ། །དེ་ནས་ཡི་གེ་ཛཿའི་ས་བོན་ལས་བྱུང་བའི་སྐྱེས་བུ་ལག་ན་དབྱུག་པ་  
ཐོགས་པ་བསྒོམས་ནས། བདེ་བྱེད་ཀྱི་བླ་མ་དང། ཞག་བདུན་གྱིས་ངེས་པར་སྐྲོད་པར་འགྱུར་རོ། །རང་གི་གནས་སོ། །དེ་ནས་སྐྱེས་པའི་རུས་པ་ལ་ཁྱབ་ཀྱི་གཟུགས་བྱས་ལ་སྒོར་སྦས་ན། ཁྱིམ་དེར་རབ་ཏུ་འཇིགས་པ་སྐྱེ་ཞིང། འབྱུང་པོ་ཆེན་པོའི་གནས་བཞིན་དུ་འགྱུར་རོ།།  
ནག་པོའི་ཚེས་བརྒྱད་དམ། བཅུ་བྮིའམ། མཚན་མོ་ཐུན་གཅིག་ལའང་རུང་སྟེ། བརྒྱ་ཕྲག་བརྒྱད་བཟླས་སོ། །འདི་ནི་བསྐྲད་པའི་བྱ་བའོ། །དེ་ནས་རེངས་པ་ལ། སེར་པོ་མིའུ་ཐུང་ལྟོ་བ་རབ་ཏུ་འཕྱང་བ། ཐོད་པ་དང་གྲི་གུག་ཐོགས་པ། རླུང་ནང་དུ་གཟུང་བ། རླུང་འགགས་པའི་  
  
རིན་པོ་ཆེའི་ཅོད་པན་ཅན། བརྒྱ་ཕྲག་བརྒྱད་བཟླས་པར་བྱའོ། །ཨོཾ་མཾ་ཛྷ་ཀྵ། ཨ་མུ་ཀཾ་སྟཾ་བྷ་ཡ་ཧཱུཾ་ཕཊ། འདི་ལ་སོགས་པ་གཞན་ནི་གོ་སླའོ། །དེ་ནས་གསད་པ་ནི། ནག་པོའི་ཕྱོགས་ལ་ལྷོར་ཁ་བལྟས་ཏེ། སི་ལས་ཐིག་ལེ་བྱས་ལ་གོས་ནག་པོ་བགོས་ལ། ཐོད་པ་  
དང་གྲི་གུག་ལག་ན་ཐོགས་པ། མི་བསྐྱོད་པ་ནག་པོའི་ཅོད་པན་ཅན། ལྗགས་བསྒྱུར་བ། འཇིགས་པར་བྱེད་པ། ཐུགས་ཀའི་ས་བོན་ལས་འོད་ཟེར་འཕྲོས་པས་ནག་པོ་དང། འཇིགས་པའི་གདོང་མ་དང། བཱ་རཱ་ལཱི་དང། བེ་ཏཱ་ལཱི་དང། ནག་མོ་ཆེན་མོ་དང། རྣལ་འབྱོར་མ་དེ་  
རྣམས་ཀྱང། ཐོད་པ་དང་གྲི་གུག་ཐོགས་པ། རླུང་གི་ཤུགས་ལྟར་མགྱོགས་པ། དགྲ་བོའི་ཁ་ནས་ཞུགས་ཏེ། ཤ་རྣམས་ཀྱང་བཅད་ཅིང། ཁྲག་རྣམས་ཀྱང་འཐུངས་ནས། ནང་ཆ་རྣམས་ཀྱང་བཅད་ཅིང། ཐུན་གསུམ་དུ་བསྒོམ་པར་བྱའོ། །དེ་ལྟར་ཚེས་བརྒྱད་ལ། མིའི་ཐོད་པ་ཟན་  
གྱིས་བཀང་པ་ལ་ཁྲག་བཏབ་སྟེ། ཕག་པ་ལ་སོགས་པའི་ཤ་རྣམས་དང་བཏབ་ལ། དེ་རྣམས་ཀྱི་ཁྲག་དང། གཞན་ཡང་བྱ་དང། ཉའི་ཤ་དང། ཁྲག་དང། ཟན་དང། སྲན་མ་དང་བསྲེས་པའི་ཟན་དང། ཆང་དང། མེ་ཏོག་དང། བདུག་པ་དང། བྱུག་པ་རྣམས་བསོགས་ལ། མཚན་  
ཕྱེང་[*PHYED?]ན་གཏོར་མ་སྦྱིན་པར་བྱའོ། །དེ་ནས་ཤ་ཟའི་སྒྲུབ་ཐབས་ལ། སྔོན་དུ་བརྗོད་པའི་ནག་པོ་ཆེན་བོའི་གཟུགས་སུ་བསྒོམས་ལ། སྟོང་ཕྲག་བཅུ་བཟླས་པས་སྔོན་དུ་བསྙེན་པར་འགྱུར་རོ། །དུར་ཁྲོད་ཀྱི་རས་ལ། ཨ་ན་ལ་དང། ཀུནྡྷ་ལའི་མིང་ཅན་གྱི་གནོད་སྦྱིན་མོ་གཉིས་བྲི་བར་བྱའོ། །  
རོ་སོལ་གྱིས་བསྲེས་ལ། དྲི་ཞིམ་པོས་ཀྱང་སྦགས་ཏེ། ཞུན་ཆེན་གྱི་མར་མེའི་སྣག་ཚས་ཤ་ཟ་གནས་པའི་སྡོང་པོའི་རྩེར་བྲི་བར་བྱའོ། །ནག་པོ་དང་པོའི་ལང་ཚོ་ཅན། སྐྲ་རྣམ་པར་གྲོལ་བ། རྒྱལ་པོ་ཆེན་པོ་ལྟར་རོལ་པའི་འདུག་སྟངས་ཀྱིས་བྲི་བར་བྱའོ། །མེ་ཏོག་དང། བདུག་  
པ་དང། ལྷ་བཤོས་དང། བྱུག་པ་རྣམས་ཀྱིས་མཆོད་པར་བྱའོ། །དེ་ནས་སྒྲུབ་པ་པོ་གང་ཟ་བ་ཐམས་ཅད་ཀྱི་ལྷག་མ་ནས་སྦྱིན་པར་བྱའོ། །མཚན་མོའི་ནང་དུ་རྟག་ཏུ་ལྷག་མ་རེ་སྦྱིན་པར་བྱའོ། །དེའི་སྔགས་ལ། ཨོཾ་ཨ་ན་ལེ་ཀུནྡྷ་ལི། གྲྀཧྞ་པིཎྚ་པི་ཤཱ་ཙཱི་ནི་སཱ་ཧཱ། ལན་བདུན་གྱིས་  
  
༄༅། །གྲུབ་པར་འགྱུར་རོ། །དེ་ནས་ཆོ་ག་གཞན་བརྗོད་པ། བོང་བུའི་གདོང་ཅན་བསྒོམ་པར་བྱས་ལ། བོང་བུའི་གདོང་ཅན་ལག་པ་གཉིས་ཀྱིས་བུམ་པ་བཟུང་ལ། འགྲོན་བུའི་བུམ་པའི་གདན་ལ་འདུག་པ། ཤིང་ཀེ་ཏ་ཀའི་མེ་ཏོག་ཀུ་སུ་མས་བརྒྱན་པ། ཟླ་བ་གཅིག་གི་བར་དུ་  
ལྷག་མ་བྱིན་པས་འགྲུབ་པར་འགྱུར་རོ། །སྔོན་དུ་བརྗོད་པའི་ཆོ་ག་གྷུ་པ་ཏའི་ཤ་ཟ་བྲི་བར་བྱའོ། །ཡུང་བ་དང་རྡོ་ཞོ་བསྲེས་པས་བྲི་བར་བྱ། སྐྱིལ་ཀྲུང་ཕྱེད་པའི་འདུག་སྟངས་ཀྱིས་གནས་པ། ཕྱག་གཉིས་པ། ཀུན་ནས་དགའ་བའི་རྒྱན་གྱིས་བརྒྱན་པ། གསེར་གྱི་ཁྲི་སྟེགས་ལ་འདུག་  
པ༑ །གཡོན་པ་ན་རིན་པོ་ཆེའི་སྣོད་ཐོགས་པ། གཡས་པ་ན་རིན་པོ་ཆེའི་སྙེ་མ་ཐོགས་པ་བྲིས་ལ་སྔོན་གྱི་ཆོ་ག་བཞིན་དུ་གཏོར་མ་སྦྱིན་པར་བྱའོ། །སེམས་ཅན་ཐམས་ཅད་ཀྱི་དོན་བྱེད་པའི་བསམ་པས་འགྲུབ་པར་འགྱུར་གྱི། རང་གི་དོན་བྱེད་པས་ནི་མ་ཡིན་ནོ། །དེ་ནས་མི་འཕོ་  
བའི་རྣལ་འབྱོར་བརྗོད་པར་བྱ་སྟེ། སྟོང་ཕྲག་སུམ་ཅུ་རྩ་གཉིས་པའི་ནག་པོ་ཆེན་པོའི་རྒྱུད་ལས། བཅོམ་ལྡན་འདས་མས་ཞུས་པ། འཇིག་རྟེན་གྱི་ནི་སྟོན་པ་པོ། །སེམས་ཅན་ཀུན་གྱི་དོན་འགའི་ཕྱིར། །ཇི་ལྟར་སེམས་ཅན་ཐམས་ཅད་ལ། །རྒས་དང་འཆི་དང་ནད་སྦངས་པ། །  
བཅོམ་ལྡན་འདས་ཀྱིས་བཀའ་སྩལ་གསོལ། །བཟང་མོ་ཁྱོད་ཀྱིས་ཞུས་པའི་དོན། །སེམས་ཅན་ཀུན་གྱི་དོན་གྱི་ཕྱིར། །མི་གཡོ་བ་ཡི་བདེ་བ་བཤད། །གུས་བའི་སེམས་ཀྱིས་མཉན་པར་བྱོས། །གསང་བ་ལས་ཀྱང་གསང་བ་ནི། །བདེ་བ་ཆེན་པོ་བཅིངས་པས་ཐེབས། །གྱེན་དུ་  
འགྲོ་དང་གཟུང་བའི་ཐབས། །རླུང་ནི་རབ་ཏུ་བཅིངས་པ་བརྗོད། །བུམ་པའི་ཆུ་ལྟར་རབ་གཡོ་བ། །སེམས་ནི་བརྟན་པར་བྱས་པ་ལས། །དེ་ཚེ་ཁུ་བའང་འཛིན་པར་འགྱུར། །འདི་ནི་ཆོས་ལུགས་ལྔ་ཀ་འདོད། །གསང་བའི་མཛོད་ཀྱི་འོག་གི་སྒོ། །བསྡམས་པས་བདེ་བ་  
འཛིན་པར་བྱེད། །དེ་ཚེ་གྱེན་དུ་དངས་པ་ལས། །རླུང་གི་སྟོབས་ཀྱིས་བྱེད་པར་འགྱུར། །ཇི་ལྟར་བུམ་པ་སྟོང་པ་ལྟར། །དེ་བཞིན་སྟོང་པའི་རྣམ་འབྱོར་བྱ། །ཁུ་བ་བརྟན་པར་གྱུར་པ་ལ། །གྲུབ་མཐའ་ལྔ་ཀ་མཆོག་ཏུ་འདོད། །རྐྱང་མ་རོ་མ་དབུ་མ་ལས། །རླུང་ནི་  
  
།དེ་ཚེ་ལྕེ་ནི་གྱེན་ལ་བཟློག་འདོད་པས་ཁུ་བ་གཡོས་པ་འཛིན། །རང་གི་རླུང་རྣམས་གྱེན་དུ་འཕངས། །རྩོལ་བའི་སྟོབས་ཀྱིས་ཐུར་དུ་བཟུང། །མགྲིན་པར་རླུང་རྣམས་གནས་པའི་ཚེ། །སྙིང་གར་རླུང་ནི་མཉམ་པར་སྦྱོར། །དེ་ཚེ་སེམས་ནི་བརྟན་པར་  
འགྱུར། །རླུང་ནི་ནང་དུ་ཟིན་པའི་ཚེ། །དེ་ཚེ་སྟོང་པའི་རྣལ་འབྱོར་སྐྱེ། །ལུས་པོ་རླུང་གིས་མཉམ་པར་གང། །དེ་ཚེ་རླུང་ནི་དལ་བས་བདེན། །ཇི་ལྟར་དམ་པར་སྟོན་པའི་ཚེ། །སེམས་ནི་སྟོང་པའི་རྣལ་འབྱོར་གཟུང། །འདི་འདྲའི་རྩོལ་བ་བྱས་པ་ལས། །འཆི་བ་ལས་ནི་རྣམ་པར་  
རྒྱལ། །སྦྱར་བས་གཉེར་མ་མེད་པར་བྱེད། །སྐྲ་དཀར་དང་ནི་བྲལ་བར་འགྱུར། །དབང་པོ་ལྔ་རྣམས་རབ་གསལ་ཞིང། །ཏིང་འཛིན་འདི་ཡི་སྦྱོར་བ་ཡིས། །རྡོ་རྗེ་པདྨར་བ་གནས་པ། །སྦྱོར་བ་མང་པོས་བསྐྱོད་པར་བྱ། །བྱང་ཆུབ་སེམས་ནི་གཡོས་པ་ལས། །གཡོས་པ་དེ་  
ཡང་གཟུང་བར་བྱ། །སེམས་ཀྱིས་ཉི་མ་བླངས་པ་ལས། །ཇི་སྲིད་ཉི་མ་བསྐྱོད་པའི་ཚེ། །ཟླ་བ་གནས་གཞན་འགྲོ་བར་བྱེད། །སྟོང་པའི་རྣལ་འབྱོར་བརྟན་པར་བྱ། །སེམས་ནི་གཡོ་མེད་གཅིག་ཏུ་བྱ། །ཇི་སྲིད་ཉི་ཟླ་འབྱོར་པའི་ཚེ། །ལུས་ནི་འཆི་བ་མེད་པ་ཐོབ། །ཇི་སྲིད་ཉི་ཟླ་གཅིག་  
སྦྱོར་བ། །དེ་ཚེ་བདག་མེད་རྣལ་འབྱོར་བྱ། །རི་བོང་ཉི་མ་སྦྱོར་བ་ཡིས། །ལུས་ནི་འཆི་མེད་སྐྱེ་བར་འགྱུར། །འཆི་བ་མེད་པ་སྐྱེ་བར་འགྱུར། །ལུས་ནི་དུས་ཀྱིས་མི་ཟ་སྟེ། །བུད་མེད་དགའ་བས་རྗེས་ཆགས་པ། །རྣལ་འབྱོར་པ་ཡི་ཆགས་པ་ཡང། །ཇི་སྲིད་མཉམ་  
པར་སྐྱེ་འགྱུར་བ། །དེས་ནི་གྲུབ་པ་རབ་ཏུ་སྟེར། །ཨོཾ་ཙ་ལེ་ཙ་ལེ་ཙི་ཏེ་ཙི་ཏོ་མུཉྩ་པ་ཡ་སཱ་ཧཱ། སྔགས་འདི་བརྗོད་པ་ཙམ་གྱིས་བུད་མེད་རྗེས་སུ་ཆགས་པ་སྐྱེ་བར་འགྱུར་རོ། །དེ་ལྟར་བུད་མེད་རྗེས་སུ་ཆགས་པའི་ཚེ། སྒོམ་པ་ལ་སྦྱོར་བར་བྱའོ། །ན་མོ་བུདྡྷེ་སཏེ་བྷྱ་ཧཱུཾ་ཤི་གི་ནི་  
སཱ་ཧཱ། སྦྲུལ་མགོ་གཉིས་པ་མགོ་པོ་ནས་ནས་སོར་བཅུ་གཉིས་བཟུང་ནས། དུར་ཁྲོད་ཀྱི་མེ་ལ་བསྲེགས་ཏེ། དེའི་ཐལ་བ་བླངས་ལ། བྱ་ཀུ་ར་ཀུའི་ཁྲག་གིས་ལན་བདུན་གྱི་བར་དུ་སྤྲས་པས། དེས་ཐིག་ལེ་བྱས་པའི་ཚེ་མི་སྣང་བར་འགྱུར་རོ། །དེ་ནས་ཤིང་སྐྲ་དཀར་གྱི་བྱང་ཕྱོགས་ཀྱི་རྩ་བ་  
  
༄༅། །ལ༑ །གཅེར་བུ་བྱས་བརྐོས། ཉི་མ་དང་ཟླ་བ་དང་མེའི་ནང་དུ་བྱས་ལ། ཁར་བཅུག་ན་མི་སྣང་བར་འགྱུར་རོ། །ཉི་མ་ནི་ཟངས་སོ། །ཟླ་བ་ནི་དངུལ་ལོ། །མེ་ནི་གསེར་རོ། །དེ་རྣམས་ལ་ནི་ལྕགས་སོ། །དེ་ནས་ཐོག་མའི་དངུལ་ལ། དེའི་ཚེ་སྐྱེས་པ་དང་སྦྱར་བའི་ཁུ་བ་གཉིས་མཉམ་  
པར་སྦྱར་བ་ལ། མེ་ནི་སི་ལ་བཏབ་ལ། འཇིག་རྟེན་གསུམ་པོས་མི་མཐོང་ངོ། །དེའང་ལ་ལཱ་ཊ་ལ་ཏིལ་ཀ་བྱས་སོ། །དེ་ན་ཏི་ཚ་དཀར་པོ་དང། ཀན་ཏྲ་སི་བ་ལི་དང། སྦྲང་རྩི་དང། དང་པོའི་མེ་ཏོག་དང་ཁུ་བ་བསྲེས་ཏེ། པདྨ་གསར་བའི་ཟེའུ་འབྲུ་དང། ལྕགས་གསུམ་གྱི་ནང་དུ་བཅུག་སྟེ་སྦྱར་  
ན༑ །འཇིག་རྟེན་གསུམ་གྱི་མིས་མི་མཐོང་ངོ། །ཐོག་མར་རྩྭ་སྐྱེས་པའི་དུས་ཀྱི་རྩེ་མོ་ལ་སོགས་པའི་ས་བཞག་ལ། དེའི་འོག་གི་ས་བླངས་ལ། བ་བླ་བསྲེས་ཏེ། རྒྱལ་གྱི་ཉིན་པར་ཐིག་ལེ་བྱས་ན་གྲུབ་པའི་སྐྱེས་བུས་ཀྱང་མི་མཐོང་ངོ། །དང་པོ་རྩྭ་ནི། གླ་སྒང་གི་རྩྭའོ། །དེའི་འོག་གི་ས་  
བླངས་པས་སོ། །དེའང་རྒྱལ་གྱི་ཉིན་པར་རོ། །སྦྲང་རྩི་དང་བ་བླ་བསྲེས་ལ། དཔྲལ་བར་ཐིག་ལེ་བྱས་ན། སྐྱེས་བུ་དེ་ནི་གྲུབ་པའི་རྣལ་འབྱོར་པས་ཀྱང་མི་མཐོང་ངོ། །གཞན་ལྷ་སྨོས་ཀྱང་ཅི་དགོས། འདི་ནི་མི་སྣང་བའི་རབ་ཏུ་དབྱེ་བའོ། །དེ་ནས་རེངས་པ་ལ། ན་མོ་བུདྡྷ་བྷྱ་སྟཾ་བྷ་ཡ་ཛམ་བྷ་ཡ་མོ་  
ཧ་ཡ་སཱ་ཧཱ། དེ་ནས་ཁྱོ་པོ་ཡོད་པའི་བྲམ་ཟེ་མོ་ཤི་བའི་ཐལ་བ་བླངས་ཏེ། ལག་པ་ལ་བྱུགས་ནས་གང་ལ་བསྟན་པའི་སེམས་ཅན་ཐམས་ཅད་རེངས་པར་བྱེད་དོ། །དེ་ནས་ན་མོ་རཏྣ་ཏྲ་ཡཱ་ཡ། ཀྵིཔ་བེ་ཀྵི་པ་བེ་ཏ་ལི་སཱ་ཧཱ། སྔར་བརྗོད་པའི་ཐལ་བས་གྲོ་གའི་འདབ་མ་ལ་སྔགས་བྲིས་པས་མདའ་  
རེངས་པར་བྱེད་དོ། །དེ་ནས་ན་མོ་རཏྣ་ཏྲ་ཡཱ་ཡ། དྷ་ཀྵ་ཛ་པིཾ་ག་ལོ་གྲི་ཧ་བྷཱུ་ཏ་པ་ཙ་ན་ནི་པྲ་ཧ་ར་སཾ་ཀྲ་མ་ཡ་སཱ་ཧཱ། སྔགས་འདིས་རྨ་བྱའི་མཇུག་སྒྲོ་ལ་སྟོང་ཕྲག་གཅིག་བཟླས་ཏེ། ནག་པོ་ཆེན་པོའི་ཐང་སྐུའི་སྟེང་དུ་བཞག་ལ། རང་གི་དཔུང་གི་སྟེང་དུ་གཡབ་སྟེ་བཞག་པས། ཕ་རོལ་གྱི་  
དཔུང་རེངས་པར་བྱེད་དོ། །ནག་པོ་ཆེན་པོའི་ཐང་སྐུ་ལ་གདིང་དང། ཡུང་བ་བསྲེས་པ་སེར་པོས་བྲི་བར་བྱ། རབ་ཏུ་འཇིགས་པ་ལ་འཇིགས་པར་བྱེད་པ། ལྟོ་བ་རབ་ཏུ་རྒྱས་པ། སྤྱན་གསུམ་པ། རོའི་སྟེང་ན་གནས་པ། རོལ་པའི་འདུག་སྟངས་ཀྱིས་གནས་པ། ཕྱག་གཉིས་པ་གཡས་  
  
གཡོན་པའི་ཕྱག་ན་ཐོད་པའི་སྟེང་དུ་མེའི་དཀྱིལ་འཁོར་གྲུ་གསུམ་འཛིན་པ། དེ་ལྟ་བུ་ཐང་སྐུའི་སྟེང་དུ་རྒྱལ་མཚན་གྱི་རྩེ་མོ་འཕྱར་བར་བྱའོ། །རང་གི་དཔུང་རྣམས་ཀྱིས་མི་མཐོང་བར་བྱས་ལ། ཕ་རོལ་གྱི་དཔུང་རྣམས་རེངས་པའི་དོན་དུ་བསྟན་པར་  
བྱའོ། །དེ་ནས་གཟའ་ཉི་མའི་སྟེང་དུ་སྐར་མ་རྒྱལ་ལ་བབ་པ་ན་ཤིང་ས་ར་ལིའི་རྩ་བ་ལ། ཀྵི་པ་བི་ཀྵི་པ་བེ་ཏ་ལི་སཱ་ཧཱ། དེའི་རྗེས་སུ་སྔགས་འདི་རྫས་དང་སྦྱར་ཏེ། ཆོ་ག་བཞིན་ཁ་ནས་བརྗོད་པས། གཡུལ་དུ་ཞུགས་པའི་དགྲ་བོའི་རལ་གྲི་ཐམས་ཅད་འཆིང་བར་བྱེད་དོ། །དེ་ནས་མེ་  
བསིལ་བའི་ལས་ནི་གོ་སླའོ། །སྔགས་དེའི་ལས་ལ། གཞན་བརྗོད་པ། སྨན་སེ་བ་ལི་དང། སྨན་ཛ་མུ་ཀ་དང་མེ་ཏོག་པ་རལ་ལིའི་རྩ་བ་དང་ཞིབ་ཏུ་བཏགས་ལ། སྦལ་པའི་ཚིལ་བུ་དང་བསྲེས་ཏེ། རྐང་པའི་ཞབས་སུ་བསྐུས་ན། སོལ་བའི་མེ་རབ་ཏུ་འབར་བའི་སྟེང་དུ་ཕྱིན་ཡང་མི་  
ཚིག་གོ། །གཞན་སྔགས་དེའི་ལས་ལ། སྨན་མུན་ཏྲི་རིའི་སྡོང་པོ་དང། པདྨ་དང། སྨན་སེ་བ་ལི་དང། སྦལ་བའི་ཞག་དང་བསྲེས་ཏེ། རྐང་པ་ལ་བསྐུས་ན། མངོན་དུ་མི་ཚིག་པར་འགྱུར་རོ། །གཞན་ལང་སྦལ་པ་དཀར་པོའི་རོ་སྐམས་ལ། གཞན་སྦལ་པའི་ཁྲག་གིས་བསྐུས་ལ་  
བསྲེས་ནས་བཏགས་ཏེ་བསྐུས་པས་མེ་རེངས་པར་བྱེད་དོ། །སྦལ་བའི་ཚིལ་བུ་གང་དུ་བསྐུས་བ། མེ་ལ་རེག་ན་མེ་འཆི་བར་འགྱུར་རོ། །དེ་ནས་རྒྱལ་པོ་རེངས་པར་བྱེད་པའི་ལས་ལ། དེ་ནས་སྨན་ཏྲི་ཤི་བཧན་དཧིའི་སྨན་དེ་ཐལ་བར་བྱས་པ་ལ། ལན་བདུན་བཟླས་ཏེ་བཏབ་པས། རྒྱལ་པོ་  
རེངས་པར་བྱེད་དོ། །དེ་ཡང་ཏྲི་ཤི་ནི་འདབ་མ་གསུམ་པའི་རྩ་བའོ། །དེ་ནས་ཆུ་བཅིང་བའི་ཆོ་ག་ལ། ཆུའི་ནང་ན་འདུག་སྟེ་བཟླས་པ་བྱས་པས། ཉ་འདྲུ་འདྲུ་བའི་ཁར་རིན་པོ་ཆེ་བཅུག་ལ། མར་གསར་པ་དང། ཉའི་ཁྲག་བསྲེས་ཏེ། སྣ་དང། མིག་དང། གཟུགས་པོ་ཐམས་ཅད་ལ་  
བྱུགས་ལ། ཆུའི་སྟེང་དུ་ཕྱིན་པས་ཆུ་སྲིན་བཞིན་དུ་སྟེང་དུ་ལྡིང་བར་འགྱུར་རོ། །དེ་རྣམས་ནི་ཆུ་བཅིངས་པའི་ལས་སོ། །དེ་ནས་བསྐྲད་པ་ནི་གོ་སླའོ། །དེ་ནས་ཞེ་སྡང་པ་ལ། ན་མོ་རཏྣ་ཏྲ་ཡཱ་ཡ། དེཥ་ཡ་དྭེ་ཥ་ཡ། མ་ཧཱ་དྭེ་ཥ་ཀ་མཱ་བི་ལཾ་པ་རུ་རུ་སཱ་ཧཱ། བྲམ་ཟེ་དང་དགེ་  
  
༄༅། །ཚུལ་དང། བྱི་ལ་དང། བྱི་བའི་སྐྲ་དང། སྤུ་བླངས་ལ། གཅིག་ཏུ་བཏགས་ཏེ། གང་གི་མིང་ནས་གཟུང་སྟེ། ས་ལ་སྦས་པ་དེ་ཐམས་ཅད་འཁོན་པར་འགྱུར་རོ། །དགེ་ཚུལ་ནི་བཙུན་པ་ཆུང་དུའོ། །མར་ཆར་ནི་བྱི་ལའོ། །ཨཱ་ཁུའི་ནི་བྱི་བའོ། །དེ་ནས་རྨ་བྱའི་མགོ་དང། བྱ་ཕོའི་  
མགོ་དང། སྔགས་འདི་བརྗོད་ཅིང་གཅིག་ཏུ་བཏགས་ལ་སྤོས་ཀྱིས་བདུགས་ན། གང་གི་མིང་ནས་བཟུང་བ་དེ་འཁོན་དུ་འགྱུར་རོ། །དེ་ནས་གང་ཞིག་ཕུད་མེད་ཁྲག་འབབ་པའི་མཚན་མར་ཡུངས་ཀར་གྱི་ཐུམ་པོ་ཞག་བདུན་གྱི་བར་དུ་བཅུག་ལ། དེའང་བུད་མེད་སྡུག་བསྔལ་དང་ལྡན་པའིོ། །  
གང་ལ་ཡུངས་ཀར་གྱིས་གཏོར་བ་དེ་ཐམས་ཅད་འཁོན་པར་འགྱུར་རོ། །དེ་ནས་བྱ་རོག་དང་འུག་པའི་སྒྲོ་དང་རུས་པ་དང་ཤ་བླངས་ལ། རང་ཉིད་བསྲུང་བར་བྱས་ལ། སྤོས་ཀྱིས་གང་ལ་བདུགས་པ་དེ་མཛའ་བོ་ཡིན་ཡང་འཁོན་པར་འགྱུར་རོ། །དེ་ནས་སྤྲུལ་མགོ་གཉིས་པའི་ཤུན་ལྤགས་དང། རྨ་བྱའི་སྒྲོ་དང་མཉམ་པར་  
སྦྱར་ཏེ། གང་ལ་བདུགས་པ་དེ་འཇིག་རྟེན་གསུམ་དང་འཁོན་པར་འགྱུར་ཏེ། དེ་མ་ཐག་ཏུའོ། །རང་ཉིད་བསྲུང་བ་ནི་མཆོག་ཏུ་གཅེས་པའོ། །འདི་རྣམས་རབ་ཏུ་ཞེ་སྡང་བའི་ལས་སོ། །དེ་ནས་སྦྱིན་སྲེག་གི་ལས་བརྗོད་པར་བྱ་སྟེ། ཐབ་ནི་རྒྱུད་ཐམས་ཅད་ལས་བཤད་པས་གོ་སླའོ། །རྒྱུད་འདི་  
ལས་གྲུབ་པ་བརྒྱད་བསྒྲུབ་པ་ནི། བཅོམ་ལྡན་འདས་ཀྱིས་སྟོང་ཕྲག་དྲུག་པའི་རྒྱུད་ལས་བཀའ་སྩལ་བ། རལ་གྲི་བསྒྲུབ་པ་ལ། ཁྲུ་བརྒྱད་པའི་ཐབ་བྱའོ། །དེའང་ཟུར་བརྒྱད་པའོ། །ཁྲུ་བཞི་འོག་ཏུ་བྲིའོ། །དེའི་བྱེད་པས་ཐམས་ཅད་ཤེས་པར་བྱའོ། །དེ་ཡང་ཡི་གེ་མངས་པས་འཇིགས་  
ནས་བསྡུས་ཏེ་བཤད་དོ། །ཞི་བའི་ཐབ་ནི་གསང་འདུས་དང་གཅིག་གོ། །སྦྱིན་སྲེག་གི་རབ་ཏུ་དབྱེ་བ་ནི་གོ་སླའོ། །དེ་ནས་མིག་སྨན་གྱི་རང་བཞིན་ལ། ནམ་མཁའ་ལ་སྤྱོད་པའི་མིག་བླངས་ལ། བྱ་རོག་རྒད་པོའི་མིག་དང། བྱ་རྒོད་དམར་པོའི་མིག་དང་དར་གྱིས་གཡོགས་པའི་ཟླ་  
མཚན་ཕྱིས་པའི་དར་རོ། །དེ་ནས་བི་ལ་ནག་པོའི་མིག་དང། བཧྲི་ཧཱ་ཧ་བྷཱུ་མི་ལ་ཏིའི་མགོ་དང། བྷཱུ་ཟུག་བོས་འདབ་ཀྱི་ན་འགྲོ་བ། སྲིན་བུ་མེ་ཁྱེར་དང། རྣ་བའི་ནང་དུ་འཇུག་པའི་སྲིན་བུ་དང། དེ་རྣམས་གཅིག་ཏུ་བསྲེས་ཏེ་བཏགས་ཏེ་རི་ལུ་བྱས་ལ། མིའི་ཚིལ་གྱི་མར་མེའི་སྣག་ཚ་བླངས་ལ་  
  
མིག་ལ་བསྐུས་པས་ས་འོག་གི་གཏེར་མཐོང་ངོ། །དེ་ནས་རལ་གྲི་བསྒྲུབ་པ་ལ། སྔར་བྲོད་པའི་བྱའི་མིག་སྨན་བླངས་ལ་བྱ་བ་ནི་གོ་སླའོ། །དེ་ནས་རྐང་མགྱོགས་ལ། ཤྭེ་ཏ་བཧམ་ཤི་ཁའི་ཤིང་དང། པ་ལ་དཀར་པོའི་ཤིང་དང། ཤིང་དེ་གཉིས་ཀྱི་ཤར་ཕྱོགས་ཀྱི་འདབ་མ་བླངས་  
ལ༑ །ཏ་ཤ་པ་བུ་མང། དེ་རྣམས་ཀྱིས་བཅིངས་པ་ནི། སྟཾ་མྲ་ནི་ཟངས་སོ། །ཤཾ་ཁ་ནི་དུང་ངོ། །པྲ་བ་ལ་ནི་བྱི་རུའོ། །སུ་བརྞ་ནི་གསེར་རོ། །མུཀྟ་ནི་མུ་ཏིག་གོ། །རཱ་ཇ་རཱུ་པ་ནི་དངུལ་ལོ། །དེ་རྣམས་ཀྱིས་བཅིངས་པའོ། །སྟོང་ཕྲག་ཉི་ཤུ་བཟླས་པས་གྲུབ་པར་འགྱུར་རོ། །དེ་ནས་  
མཁའ་སྤྱོད་ཀྱི་དངོས་གྲུབ་བརྗོད་པ་ནི། ཛཱ་ཏི་ཕ་ལ་མ་ས་བརྒྱད། ཀ་ཀོ་ལ་མ་ས་བརྒྱད། པི་པི་ལིང་གི་སྙིང་པོ་མ་ས་བརྒྱད། མོན་ལུག་གླ་སྒང་མ་ས་བརྒྱད། སྒ་ཐོལ་གྱི་ཆུམ་ས་བརྒྱད། ག་པུར་ཞོ་གཉིས། ག་པུར་གྱི་ཆུ་ཞོ་གཉིས། དེ་ཐམས་ཅད་གཅིག་ཏུ་བསྲེས་ལ། ཤིང་སཱ་ཧཱ་ཀ་རའི་འདབ་  
མས་གཏུམས་ལ་བསྲེག་གོ། །དེའི་སྟེང་དུ་ནི་མ་པའི་ཤིང་བཙིགས་ལ་སྨན་རྣམས་ས་འོག་ཏུ་སྦས་ཏེ། ཤིང་པ་ལ་ཤའི་མེ་ཏོག་བཏགས་པའི་ཁུ་བ་སྲང་བཞི། མར་དང་སྦྲང་རྩི་སྤགས་ཏེ། སྣོད་སྣུམ་ཅན་གྱི་ནང་དུ་འབྲས་ཀྱི་ཕུང་པོ་ཆེན་པོའི་སྟེང་དུ་ཞག་ཉི་ཤུ་རྩ་གཅིག་གཞུག་གོ། །  
ལྷགས་པ་མི་འོང་པའི་ཁུང་དུ་འདུག་ལ། སོར་མོ་གསུམ་གྱིས་བླངས་པའི་ཆོས་ཙམ་ཉིན་རེ་བཞིན་དུ་ཟའོ། །དེའི་ཚེ་བཟའ་བའང་མེད་པར་ལོངས་སྤྱད་པར་བྱའོ། །ནམ་མཁའི་ལོངས་སྤྱོད་པར་འགྱུར་རོ། །དེ་ནས་གྲུབ་པའི་སྨན་བརྗོད་པར་བྱའོ། ཇོཡ་ཏི་སྨ་ཏིའི་མར་ཁུ་སྲང་  
བརྒྱད། མར་སྲང་བརྒྱད། སྦྲང་རྩི་སྲང་བརྒྱད། ཨ་རུ་ར་ཤ་ཆེན་བརྒྱ་རྩ་བརྒྱད། དེ་ཐམས་ཅད་གཅིག་ཏུ་བཏགས་པ། སྣོད་སྣུམ་ཅན་གྱི་ནང་དུ་བཅུག་ལ། བ་གླང་གིས་གཅིན་བཏང་བའི་ནང་དུ་ཟླ་བ་དྲུག་སྤང་བར་བྱའོ། །འོ་མ་དང་གཅིག་ཏུ་བསྲེས་ཏེ་ཏུར་བར་བྱའོ། །ཟླ་བ་  
དྲུག་ནས་རྒད་པོས་འཐུངས་ཀྱང་བྱིས་པར་འགྱུར་རོ། །དེ་ནས་ཅི་བགྱི་ཞེས་བཀའ་ཉན་པའི་སྒྲུབ་ཐབས་ཀྱི་རང་བཞིན་ལ་ཏ་པ་སི་ཤི་བའི་ཁར་ཐོད་ལོ་སྐོར་བཅུག་ལ་བསྲེགས་ནས་ཚིག་པའི་འོག་ཏུ་ཐོད་ལོ་སྐོར་བླངས་ཏེ། བཟླས་མའི་སྔགས་ནི་འདི་ཡིན་ཏེ། ཨོཾ་ན་མཿ་སིདྡྷེ་  
  
༄༅། །སཱ་ཧཱ། དེ་ནས་མཚན་ཕྱེད་ན་ཅི་བགྱི་ཞེས་བཀའ་ཉན་པའི་ཕོ་ཉར་འོངས་ནས། བདག་གིས་ཅི་བགྱི་ཞེས་སྨྲ་བ་ལ། ཅང་མི་བརྗོད་པར་ངག་ཐུབ་པར་བྱའོ། །ཐོ་རངས་ཀྱི་ཚེ་ནམ་ལངས་ནས་ཅི་བགྱི་ཞེས་སྨྲ་བ་ལ། ཐོ་རངས་སྒྲུབ་པ་བོས་སྨྲ་བར་བྱ་བ། རྒྱལ་པོའམ་བཙུན་  
མོའམ། འཁོར་པ་གང་འདོད་པ་ཁྱེར་ལ་ཤོག་ཅེས་སྨྲས་པས། ཇི་ལྟར་ཡིད་ལ་བསམས་པའི་ལས་ཐམས་ཅད་རྫོགས་པར་བྱེད་དོ། །མཐོ་རིས་སུའང་འཁྱེར་ཞིང། ཇི་ལྟར་བདེ་བར་ལོངས་སྤྱོད་པ་དང། བཅུད་དང་བཅུད་ཀྱིས་ལེན་ཐམས་ཅད་སྟེར་རོ། །ལྷ་ཆེན་པོ་བརྒྱད་ཀྱི་བུ་མོ་  
ཡང་འགུགས་པར་བྱེད་དོ། །དེ་ལ་སོགས་པའི་ལས་ཐམས་ཅད་བྱེད་དོ། །དེ་ནས་ཤ་ཟའི་སྒྲུབ་ཐབས་ཀྱི་རང་བཞིན་ལ། བྲམ་ཟེ་ཤི་བའི་ཁར་ལྕགས་བརྒྱད་གཅིག་ཏུ་བཞུ་བའི་རི་ལུ་བཅུག་ལ། མེར་བསྲེགས་པའི་ཐལ་བ་བླངས་ལ། ལྕགས་བརྒྱད་ཀྱི་རི་ལུ་ཞིབ་པར་བཏགས་ཏེ། སྤྲ་ཚིལ་  
གྱིས་རི་ལུ་བྱས་ལ། ག་པུར་གྱི་མར་མེ་བཏང་སྟེ། དུར་ཁྲོད་དུ་བརྒྱ་ཕྲག་བརྒྱད་བཟླས་ལ། དེའི་ཏེ་ཤ་ཟ་འོངས་ནས་ཅི་བགྱི་ཞེས་སྨྲ་བ་ལ། ཅང་མི་སྨྲ་བར་འདུག་པར་བྱའོ། །ངག་བཅད་དེ་ཐུབ་པར་འདུག་པར་བྱའོ། །དེ་ནས་རི་ལུ་ཁྱེར་ཏེ་ལྷའི་ཁང་པར་མཚན་མོ་ཐོག་ཐག་བཟླས་པར་བྱའོ། །  
ཐོ་རངས་གྲོགས་པོ་ལོངས་ཞེས་སྨྲ་སྟེ། དེའི་ཚེ་འགྲུབ་པར་འགྱུར་རོ། །རི་ལུས་ཅི་འདོད་པའི་མིང་ཡི་གེ་བྲིས་པས། ཇི་ལྟར་སྒྲུབ་པ་པོས་བཀའ་སྩལ་པ་བཞིན་གྲུབ་པར་བྱེད་དོ། །རི་ལུ་བསྒྲུབ་པའི་སྔགས་ནི། ཨོཾ་རུ་རི་རུ་རི་རུ་རུ་སཱ་ཧཱ། ད་ནི་གཏོར་མའི་ཆོ་ག་བརྗོད་པར་བྱ་སྟེ། ལྷའི་རྣལ་  
འབྱོར་གྱིས་བསམ་གཏན་ལ་གནས་པས། རྩ་བ་ནས་བཤད་པའི་བདུད་རྩི་རྣམས་བསོགས་ལ། དབང་པོ་ལ་སོགས་པ་རྣམས་ལ་གཏེར་མ་སྦྱིན་པར་བྱའོ། །ཉུང་བ་དང་ནི་མང་བ་ཡི། །བཟླས་པ་བྱས་པའི་ནང་དུ་ནི། །ཐུགས་ཀའི་ས་བོན་འོད་ཀྱིས་འགུགས། །ཤར་གྱི་ཕྱོགས་  
སུ་གཞག་པར་བྱ། །དབང་པོ་སྤྱན་སྟོང་ལྡན་པ་དཀར། །ཆིབས་ནི་གླང་པོ་དཀར་པོའི་སྟེང། །གཡས་པའི་ཕྱག་ན་རྡོ་རྗེ་སྟེ། །གཡོན་པ་རོལ་པས་གནས་པ་ཡིན། །གཤིན་རྗེ་རབ་ཏུ་སྔོ་བ་ཕྱག་གཉིས་པ། གཡས་པ་ན་དབྱུག་པ་འཛིན་པ། གཡོན་བ་སྡིགས་མཛུབ་ཅན། སྤྱན་དམར་  
  
དབུ་སྐྲ་དམར་སེར་གྱེན་དུ་ལངས་པ། རལ་པ་དང་སྨིན་མ་རབ་ཏུ་སེར་ཞིང་རིང་བ། རུས་པའི་རྒྱན་གྱིས་བརྒྱན་པ། མ་ཧེའི་སྟེང་ན་རོལ་པས་འདུག་པ། ཆུ་ལྷ་དཀར་པོ་ཕྱག་གཉིས་པ། ཆུ་སྲིན་གྱི་གདན་ཅན། གཡས་པ་ན་ཀླུའི་ཞགས་པ། གཡོན་རོལ་པས་གནས་པ། སྤྲུལ་གྱི་  
གདེངས་ཀ་ཅན། ནོར་བདག་ལུས་ངན་སེར་པོ། ཕྱག་གཉིས་པ། གཡས་པ་ན་ཤིང་ཐོག་བི་ཛ་བའུར་འཛིན་པ། གཡོན་པ་ན་ནེའུ་ལེའི་རྐྱལ་པ་འཛིན་པ། མེ་ཏོག་གི་ཤིང་ཏ་ལའི་སྟེང་ན་འདུག་པའོ། །བདེ་བྱེད་དཀར་པོ་ཕྱག་གཉིས་པ། གླང་གི་སྟེང་ན་སྟག་གི་པགས་པའི་ཤམ་ཐབས་ཅན་  
དབུ་ལ་ཐོད་པས་བརྒྱན་པ། རལ་པའི་ཅོད་པན་ཟླ་བས་བརྒྱན་པ། གཡས་པ་ན་རྩེ་གསུམ་པ། གཡོན་པའི་ཕྱག་གིས་དཀར་མོའི་ནུ་མ་ལ་རེག་པ། མགྲིན་པ་སྔོན་པོ་ཅན། སྤྱན་གསུམ་པ། དཀར་མོ་སྐུ་མདོག་སེར་མོ། ཕྱག་གཉིས་པ། གཡས་པས་བདེ་བྱེད་ལ་འཁྱུད་པ། གཡོན་པ་མེ་  
ལོང་ལ་ལྟ་བའོ། །མེ་ལྷ་རལ་པ་གསུམ་པ། ཕྱག་བཞི་པ། འབར་བའི་ཕྲེང་བ་ཅན། ལྟོ་བ་རྒྱས་པ། རྒྱན་དང་བྲལ་བ། ར་ལ་ཞོན་པ། གཡས་པ་མི་འཇིགས་པ་དང་བགྲང་ཕྲེང། གཡོན་པས་དབྱུག་པ་དང་སྤྱི་བླུགས་སོ། །བདེན་བྲལ་དྲག་པོ་ཕྱག་གཉིས་པ། གཅེར་བུ་རོའི་སྟན་ལ་འདུག་  
པ༑ །རོལ་པའི་འདུག་སྟངས་ཀྱིས་གནས་པ། སྐྲ་གྲོལ་བ། ཐོད་པས་དབུ་ལ་བརྒྱན་པ། གཡས་པ་ན་གྲི་གུག་གཡོན་པ་ན་ཐོད་ཁྲག་གོ། །རླུང་ལྷ་སེར་པོ་རི་དགས་ལ་ཞོན་པ། ཕྱག་གཉིས་པ། བ་དན་སྔོན་པོ་གཉིས་འཛིན་པའོ། །ཟླ་བ་དཀར་པོ་འཁོར་ལོའི་སྟེང་ན། ཕྱག་  
གཉིས་པ། གཡས་པས་ཀུ་མུ་ཏ་འཛིན་པ། གཡོན་པ་རོལ་པས་གནས་པ། མཛེས་པའི་གཟུགས་ཅན་ནོ། །རྟ་བདུན་གྱི་སྟེང་ན་ཉི་མ་དམར་པོ་ཕྱག་གཉིས་པ། གཡས་པ་པདྨའི་སྟེང་ན་རྡོ་རྗེ་འཛིན་པ། གཡོན་པ་པདྨའི་སྟེང་ན་ཉི་མའི་དཀྱིལ་འཁོར་འཛིན་པའོ། །ཚངས་པ་གདོང་  
བཞི་པ་དཀར་པོ་ངང་པ་ལ་ཞོན་པ། རལ་པ་འཛིན་པ། ཕྱག་བཞི་པ། གཅིག་ན་པདྨ། གཡས་པ་སྐུད་པའི་ཕྲེང་བ། གཡོན་པ་ན་པདྨ་དང་སྤྱི་བླུགས་སོ། །སའི་ལྷ་མོ་སྐུ་མདོག་སེར་མོ་པདྨའི་སྟེང་ན་གཡས་པ་ན་པདྨ། གཡོན་པ་ན་རོལ་པས་གནས་པའོ། །ལྷ་མ་ཡིན་གྱི་དབང་པོ་ཐགས་  
  
༄༅། །བཟངས་རིས། ཤིང་རྟའི་སྟེང་དུ་གནས་པ། ཕྱག་གཉིས་པ། གཡས་པ་ན་རལ་གྲི། གཡོན་པ་རོལ་པས་གནས་པའོ། །ཞབས་ཀྱང་རོལ་པའོ། །གནོད་སྦྱིན་དང་དྲི་ཟ་དང་ཡི་དགས་དང། སྲིན་པོ་ལ་སོགས་པ། ཀླུ་དང། ཀླུའི་རྒྱལ་པོ་དང་བཅས་པ་ཐམས་ཅད་རྩོལ་བས་བསྒོམ་  
པར་བྱའོ། །ཕྱི་ནས་དབང་པོ་ལ་སོགས་རང་གི་ལྷའི་རྣལ་འབྱོར་གྱིས་ཡུལ་དུ་མཐོང་བར་བསམ་སྟེ། ཐོག་མར་དེ་དག་གི་ལུས་རྡུལ་ལྟ་བུར་བྱས་ལ། རང་གི་ས་བོན་ལས་འོད་ཟེར་འཕྲོས་པས། བདུད་རྩིའི་རྒྱུན་ལྟ་བུས་ལུས་བཀྲུས་ཏེ་ཡོངས་སུ་རྫོགས་པར་བསམ་མོ། །རང་རང་གི་  
ལྗགས་རྡོ་རྗེའི་ཨས་མཚན་པས་དྲངས་པར་བསམ་མོ། །དེ་ལྟར་བདུད་རྩི་ལ་གསོལ་བས། སྒྲུབ་པ་པོས་ཇི་ལྟར་ཡིད་ལ་བསམས་པའི་དོན་ཐམས་ཅད་གྲུབ་པར་བསམ་མོ། །གཡོན་པ་དྲིལ་བུ་དཀྲོལ་ཞིང། གཡས་པས་བདུག་སྤོས་བཟུང་ལ། གནས་བརྒྱད་དུ་གཡོན་པས་དྲིལ་བུ་  
དཀྲོལ་བར་བྱ་སྟེ། སྔགས་འདི་བརྗོད་པར་བྱའོ། །ཨོཾ་ཨིནྡྲཱ་ཡ། སུ་པ་ཏ་ཡ་སཱ་ཧཱ། ཨོཾ་ཨགྣ་ཡེ་ཧ་བྱ་ཀ་བྱ་བཱ་ཧཱ་ན་ཡ་སཱ་ཧཱ། ཨོཾ་ཛ་མ་ཡ་པྲ་ཏ་ཨ་དཧི་པ་ཏ་ཡེ་སཱ་ཧཱ། ཨོཾ་ནཻ་རྲྀ་ཏྱཱ་ཡ་རཀྵ་པཱ་ཏི་པ་ཏ་ཡེ་སཱ་ཧཱ། ཨོཾ་བ་རུ་ཎ་ཡ་ནཱ་ག་ཨ་དཧི་པ་ཏ་ཡེ་སཱ་ཧཱ། ཨོཾ་བཱ་ཡ་བཻ་ཨནྟ་རིཀྵ་ཙ་ར་སཱ་ཧཱ་  
ཨོཾ་ཀུ་བེ་རཱ་ཡ་ཛ་ཀྵ་ཨ་དཧི་པ་ཏ་ཡེ་སཱ་ཧཱ། ཨོཾ་ཨི་ཤཱ་ནཱ་ཡ་བྷཱུ་ཏ་ཨ་དཧི་པ་ཏ་ཡེ་སཱ་ཧཱ། སྟེང་དུ། ཨོཾ་སོ་མ་ཡ་ན་ཀཥ་ཏྲ་ཨ་དཧི་པ་ཏ་ཡེ་སཱ་ཧཱ། ཨོཾ་སཱུརྱ་གྲ་ཧ་ཨ་དཧི་པ་ཏ་ཡེ་སཱ་ཧཱ། ཨོཾ་བྲ་ཧྨ་ན་ཡེ་བེ་ཏ་ཨ་དཧི་པ་ཏ་ཡེ་སཱ་ཧཱ། ཨོཾ་བི་མ་ཙི་ཏྲ་ནེ་སཱ་ཧཱ། ཨོཾ་ཨ་དཧྭ་ཡ་སཱུ་རེ་བྷྱ་སཱ་ཧཱ། སྔགས་འདི་དག་བརྗོད་  
པའི་རྗེས་ལ་གཏོར་མའི་སྔགས་བརྗོད་པར་བྱའོ། །དེ་ལ་གཏོར་མའི་སྔགས་ནི་འདི་ཡིན་ཏེ། ཨོཾ་ཤྲིང་ཀཱི་མ་ཧཱུཾ་ཕཊ། ཏ་མ་ཏ་མ་ས། པུཥྤ། དྷཱུ་པ། རཀྟ། ཏ་ལ་པཱ་ཏ་ལི། ཨཥྚ་ནཱ་ག་དེ་བ། ཡཀྵ། རཀྵ་སཱ། གྲྀཧྞ་གྲྀ་ཧྞ། ཨི་དཾ་བ་ལིཾ་ཧ་ཧ་ཧ་ཧཱཾ་ཁཱ་ཧི་ཁཱ་ཧི། ཁ་ཁ་ཧཱུཾ་ཛ། ཕུ་ཕེཾ་ཧཱ་ཨཊྚ་  
ཧཱ་ས། གརྫ་གརྫ། ཀྲྀཥྞ་ཝེརྞཱ་ཡ། ཕེཾ་ཕེཾ་ཧཱུཾ་སཱ་ཧཱ། དང་པོ་ལྟེ་བ། སྙིང་ག་ནུ་མ། མགྲིན་པ། གདོང་པ། རྣ་བ་གཡས་པ། མིག་སྤྱི་བོ། དེ་དག་ནི་གནས་བརྒྱད་དུ་ཤེས་པར་བྱའོ། །དེ་རྣམས་ནི་གཏོར་མའི་ཆོ་གའོ། །ཨོཾ་མ་ཧཱ་ཀཱ་ལ་ཧྲིཾ་ཧྲི་ཕཊ་སཱ་ཧཱ། ཉེ་བའི་སྙིང་པོའོ། །ཧྲིཿ་བཅོམ་  
  
།ཧྲིཾ་ཉེ་བའི་སྙིང་པོའོ། །ཨོཾ་མ་ཧཱ་ཀཱ་ལཱི་ཧཱུཾ་ཧཱུཾ་ཕཊ་སཱ་ཧཱ། སྙིང་པོ་དང་ཉེ་བའི་སྙིང་པོའོ། །ཨོ་ཀཱ་ལི་ཧཱུཾ་ཧཱུཾ་ཕཊ་སཱ་ཧཱ། ཨོཾ་ཀཱ་ར་ལི་ཡེ་ཧཱུཾ་ཧཱུཾ་ཕཊ་སཱ་ཧཱ། ཨོཾ་བཱ་རཱ་ལཱི་ཡེ་ཧཱུཾ་ཧཱུཾ་ཕཊ་སཱ་ཧཱ། ཨོཾ་བེ་ཏཱ་ལཱི་ཧཱུཾ་ཧཱུཾ་ཕཊ་ཕཊ་སཱ་ཧཱ། དེ་ནས་རས་རིས་ཀྱི་ཆོ་ག་ནི་གོ་སླའོ། །རང་  
གི་ཁྱིམ་དུ་ལྷ་ལ་མཆོད་པ་བྱ་སྟེ། སྔོན་དུ་བསྙེན་པ་བྱས་པས་ནི་ལས་ཐམས་ཅད་གྲུབ་པར་འགྱུར་ལ། རྫོགས་ལྡན་དུས་ན་གཅིག་ཡིན་ཏེ། །གསུམ་ལྡན་ལ་ནི་གཉིས་འགྱུར་རོ། །གཉིས་ལྡན་ལ་ནི་གསུམ་འགྱུར་རོ། །རྩོད་ལྡན་དུས་ན་བཞི་འགྱུར་རོ། །དགོད་ཅིང་བཟླས་པ་རྩེ་ཞིང་  
ཡེངས། །ཟ་ཞིང་འཁྲིག་པ་སྤྱོད་པའི་ཚེ། །དུས་རྣམས་ཀུན་ལ་བཟླས་པར་བྱ། །དེ་ཚེ་བདུད་ཀྱི་ལས་དང་བྲལ། །རྣམ་པར་རྟོག་པ་ཐམས་ཅད་ཀུན། །སྒྲ་རྣམས་ནག་པོ་ཆེན་པོར་སྒྲོགས། །ཐམས་ཅད་སྔགས་སུ་ཤེས་པར་བྱ། །ཡིད་ལ་བསམས་པའི་འབྲས་བུ་ཐོབ། །ཀུན་ལ་  
འདི་ནི་མི་སྦྱིན་ཏེ། །སློབ་མའི་སྣོད་རྣམས་བརྟགས་ལ་སྦྱིན། །སྔགས་འདི་འཇིག་རྟེན་ཀུན་ན་དཀོན། །འཇིག་རྟེན་གསུམ་ན་གཅེས་པའི་མཆོག་འཁོར་བའི་རྒྱ་མཚོ་སྒྲོལ་བ་ཡི། །སྐྱེ་བ་དང་ནི་འཆི་བ་ལ། །འཁོར་བའི་འཁོར་ལོ་འཇིགས་ཤིང་ཟབ། །ཆགས་པ་ཞེ་སྡང་ཆུ་སྲིན་  
འཕྱོ། །སེམས་ཀྱིས་འགྲམ་གཉིས་བདེ་བ་ལ། །ཕྲ་མ་སེར་སྣ་ཕྲག་དོག་གིས། །བྱེད་པ་ནག་པོ་ཆེན་པོ་ཡིས། །བདེ་ཆེན་སྒྱུ་མའི་གྲོང་ཁྱེར་ན། །བྱས་པ་སེམས་ཅན་ཀུན་གྱི་དོན། །བདག་གིས་བསགས་པའི་བསོད་ནམས་ཀྱིས། །ཉོན་མོངས་ཐམས་ཅད་གཅོད་པར་ཤོག་འཇིག་  
རྟེན་འདས་པའི་གྲུབ་པ་འཐོབ། །དཔལ་ནག་པོ་ཆེན་པོའི་མངོན་པར་རྟོགས་པའི་རྣམ་པར་བཤད་པ། ལྷན་ཅིག་སྐྱེས་པའི་ཞབས་ཀྱི་སློབ་མ། སློབ་དཔོན་ལི་ཀ་རིའི་ཞབས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཤྲཱི་ན་རེནྡྲ་བྷ་དྲ་དང། བོད་ཀྱི་ལོ་ཙཱ་བ་ཨུ་རྒྱན་པ་རིན་ཆེན་  
དཔལ་གྱིས་རི་བོ་ཆེན་པོ་སྤུ་ཏྲའི་མགུལ་དུ། བདེ་ཆེན་གླིང་གི་ཕོ་བྲང་ཆེན་པོར་བསྐྱུར་བའོ།།  
  
  
