  
།རྒྱ་གར་སྐད་དུ། ཨཱརྱ་ཏཱ་ར་སྟོ་ཏྲ། བོད་སྐད་དུ། འཕགས་མ་སྒྲོལ་མ་ལ་བསྟོད་པ། བཅོམ་ལྡན་འདས་འཇམ་པའི་དབྱངས་ལ་ཕྱག་འཚལ་ལོ། །སྒྲོལ་མཛད་འཁོར་བའི་རྒྱ་མཚོ་མཐའ་ཡས་པ། །  
སྟོད་པ་ལས་སྒྲོལ་ཐུགས་རྗེའི་སྤྱན་ཡངས་མ། །བདེ་གཤེགས་ཡུམ་གྱུར་ལྷ་མོ་སྒྲོལ་མ་ལ། །ལུས་ངག་ཡིད་གསུམ་གུས་པས་ཕྱག་འཚལ་ལོ། །ཁྱོད་ཀྱིས་མཛད་པའི་ཕྲིན་ལས་རྒྱ་ཆེ་བ། །མ་ལུས་བརྗོད་པར་སུས་ཀྱང་མི་སྤོབས་ཏེ། །ཆེ་ལོང་རགས་པས་རྣམ་བརྒྱད་  
  
༄༅། །མང་པོ་སོགས། །ངོ་མཚར་ལེགས་སྤྱད་གཏམ་སྙན་འདི་སྐད་ཐོས། །ཤིན་ཏུ་རྨད་བྱུང་ཡོན་ཏན་རྒྱ་མཚོའི་གཏེར། །དགེ་ཚོགས་ནོར་བུ་དམ་པ་རིན་ཆེན་གླིང། །སྣ་ཚོགས་པདྨོའི་ཚལ་ནི་དྲི་བསུང་ཅན། །ཕྲེང་མཛེས་ཚིག་གི་མེ་ཏོག་མཆོད་པར་བཞེས། །  
སྐལ་ལྡན་རིགས་ཅན་ལམ་མཚོན་མེད་པ་ཞིག་རང་ཡུལ་མ་སླེབས་རི་དགས་རྒྱལ་པོས་བདས། །ཁོམ་ལྡན་སྐྱེས་བུས་གསུམ་ལ་སྐྱབས་འགྲོ་བྱས། །སྒྲོལ་མས་རྗེས་བཟུང་སེང་གེས་གུས་ཕྱག་འཚལ། །དོན་གཉེར་འགྲོན་ལ་གདོང་དམར་གངས་རིའི་མདོག་རྡུལ་འཛག་རབ་  
ཁྲོས་ཁྲོ་གཉེར་མཆེ་བ་གཙིགས། །བྱིན་རླབས་མཐར་ཐུག་གཟུངས་སྔགས་བསྟོད་པའི་མཐུས། །དེ་མ་ཐག་ཏུ་གླང་ཆེན་འཇིགས་ལས་སྐྱབས། །ཤིང་སྐམ་ཁྲི་ལ་ཚེ་ཚད་བརྒྱ་བཞག་སྟེ། །ལོག་ལྟའི་རྒྱལ་པོས་དྲང་སྲོང་མེ་ལྷ་མཆོད། །ཐམས་ཅད་མཁྱེན་པས་མེ་ཏོག་ཕྲེང་  
འཛིན་མཛད། །དངོས་སུ་ཞལ་བསྟན་བདུད་རྩིའི་ཆར་རྒྱུན་ཕབ། །ཚོང་དཔོན་ནོར་ལྡན་ཤུལ་རིངས་ལམ་དུ་ཞུགས། །འཇིགས་པའི་ཐང་ལ་མི་རྒོད་ཆོམ་རྐུན་བྱུང། །ཡི་དམ་ལྷ་མོས་འཇིགས་མེད་བདེ་སར་བསྐྱལ། །དྲིན་ལན་མ་བརྗེད་རྟེན་ལ་མཆོད་པ་ཕུལ། །གཟུགས་  
མཛེས་བུ་མོས་ཕ་རོལ་ནགས་སུ་ཕྱིན། །དུག་སྦྲུལ་གདུག་པའི་ཁ་རླངས་སྤྲིན་ལྟར་འཐིབས། །འབྲས་ལྡན་ལྗོན་པའི་ཤིང་གི་བསིལ་གྲིབ་ལ། །སྤྱི་བོར་ཕྱག་བཞག་མི་བཟད་ནད་ལས་ཐར། །སྦྱིན་པའི་འབྲས་མེད་དབུལ་ཕོངས་རྐུན་པོའི་མིས། །དཀོར་མཛོད་བླངས་པས་  
བཙོན་ཁང་ར་བར་བཅུག་དད་ལྡན་སློབ་མས་ཐུགས་དམ་རྒྱུད་བསྐུལ་བས། །ཐུགས་རྗེའི་ཕྱག་གིས་ལྕགས་སྒྲོག་མདུད་པ་དཀྲོལ། །ཙནྡྲ་གོ་མི་དགེ་བསྙེན་འཕགས་པ་མཆོག་རྒྱལ་པོའི་ཆད་པས་གངྒཱའི་ཆུ་ལ་བསྐུར། །གུས་ལྡན་ཞེ་ས་བཅས་པའི་སྡེབ་སྦྱོར་གྱིས། །  
འཛུམ་ཞལ་དགེ་མས་སིང་གའི་གླིང་ལ་བཞག་རྒྱལ་བརྒྱུད་ལམ་འཁྲུལ་དུར་ཁྲོད་གནས་སུ་འཁྱམས། །ལོག་འདྲེན་འབྱུང་པོའི་གདོན་གྱིས་ཟིན་གྱུར་ཚེ། །རིག་པའི་རྒྱལ་པོ་རིག་སྔགས་བཅུ་བཟླས་པས། །བར་ཆད་བདུད་ཀྱི་ཚོགས་ལས་རྒྱལ་བར་གྱུར། །སེང་གེ་གླང་ཆེན་  
  
།དུག་སྦྲུལ་བཙོན་ཁང་ཆུ་དང་འབྱུང་པོའི་གདོན། །འདུས་བྱས་རྒྱ་མཚོ་ལས་འབྲས་འཇུག་ངོགས་ཅན། །བྱང་སེམས་ཀླུ་དབང་བདེན་གཉིས་གཙུག་གི་ནོར། །ཕ་རོལ་ཕྱིན་དྲུག་རིན་ཆེན་རྒྱན་གྱིས་སྤྲས། །ལྔ་བཅུ་ལྷུན་གྲུབ་ཕྲིན་ལས་གཟི་བརྗིད་ཅན། །འཇིགས་  
བརྒྱད་སྒྲོལ་མས་གཞན་ཡང་སེམས་ཅན་གྱི། །ཕྱི་རོལ་གྲུབ་མཐའ་ངན་པ་ལོག་ལྟའི་རི། །ལུང་རིགས་རྡོ་རྗེའི་མཚོན་གྱིས་བཅོམ་ནས་ཀྱང། །ལུས་ངག་ཡིད་གསུམ་སྐུ་གསུམ་དཀོན་མཆོག་གསུམ། །ཡང་དག་མཐའ་བྲལ་ལྟ་བ་མ་རྟོགས་ན། །ཚིག་གི་བསྙེམས་པས་དོན་  
ལ་མི་རྟོགས་ཏེ། །སེམས་ཅན་གནས་ལུགས་ནམ་མཁའི་ཆོས་ཉིད་ལ། །མ་རིག་འཁྲུལ་པའི་དྲ་བ་བསལ་དུ་གསོལ། །བསོད་ནམས་ཆུང་བས་དགེ་བའི་སེམས་མེད་ཅིང། །མི་དགེའི་མུན་བསྒྲིབས་ཡང་དག་ལམ་མ་རྙེད། །བདག་འཛིན་བདུད་ཀྱི་སྲིད་མཚོ་འདིར་འཁྱམས་  
རྣམས། །བཤེས་གཉེན་ཐབས་མཁས་གྲུ་གཟིངས་དེད་དཔོན་གྱིས། །ཆུ་བཞིའི་ཕ་རོལ་ཡིད་འོང་པོ་ཏ་ལ། །བདེ་མཆོག་གནས་ཆེན་ལྷ་ཡི་ཕོ་བྲང་དུ། །འགྲོ་ཀུན་ཡན་ལག་བདུན་ལྡན་ཆོས་སྤྱོད་ཅིང། །ཉེར་མཁོའི་ཡོ་བྱད་བཀའ་བབས་བརྒྱད་གནང་ནས། །ཕྲིན་ལས་ལྷ་མོས་  
ཞལ་བཞེས་མ་བསྙེལ་བར། །བཤེས་གཉེན་ངན་པའི་བདུད་དང་མཇལ་བ་རྣམས། །དལ་འབྱོར་ཆུད་ཟོས་མི་ཚེ་སྟོང་འཛད་ཅིང། །ཟས་ནོར་དོན་མེད་གནས་སུ་བརླག་གྱུར་པ། །ལུས་སེམས་སྡུག་བསྔལ་ཆུ་ཡི་རྦ་རླབས་ཀྱིས། །ཉོན་མོངས་འཁྲུལ་བའི་སེམས་ཅན་མ་ལུས་དང། །  
བཀའ་འབངས་ཐ་མ་བདག་ཅག་ཐམས་ཅད་ལ། །རྣམ་དག་ཐོས་བསམ་སྒོམ་གསུམ་བསྟན་དུ་གསོལ། །རྣམ་དག་ཐོས་བསམ་སྒོམ་གསུམ་བསྟན་ནས་ཀྱང། །ཕན་བདེའི་དགེ་བ་བྱང་ཆུབ་མཆོག་ཏུ་བསྔོ། །ཁྱོད་ཀྱི་ཕྲིན་ལས་ཉི་མའི་དཀྱིལ་འཁོར་དེ། །ཆགས་སྡང་གཏི་མུག་སྤྲིན་གྱི་  
གྲིབ་མ་ཡིས། །སྒྲིབ་པར་མ་གྱུར་དཔལ་ལྡན་འཕགས་པའི་སྐུ། །དགེ་ཚོགས་སྤྲིན་ཆེན་ལྷུན་པོའི་རྩེར་བཞུགས་ལ། །ས་འཛིན་སྤོལ་རྟ་བདུན་རྒྱལ་པོ་ལྟར། །ལྷམ་མེ་ལྷང་ངེར་གསལ་བའི་བཀྲ་ཤིས་ཤོག་གཙང་བདག་བདེ་དང་རྟག་པ་ཉིད་ཐོབ་པ། །སྐྱེ་རྒ་ན་འཆི་མེད་པ་  
  
༄༅། །ཆོས་ཀྱི་སྐུ། །བརྙེས་གྱུར་ལྷུན་གྱིས་གྲུབ་ཅིང་འདུས་མ་བྱས། །བསམ་ཞིང་བརྗོད་པའི་ཡུལ་ལས་འདས་གྱུར་ཀྱང། །ཆུ་ནང་ཟླ་བ་ནམ་མཁའི་འཇའ་བཞིན་དུ། །སྤྲུལ་སྐུས་འགྲོ་དོན་མཛད་པར་སྨོན་ལམ་འདེབས། །ཀླུ་སྒྲུབ་པདྨོའི་གེ་སར་ལས། །ཉི་  
མ་སྦས་པ་བུང་བ་ཡིས། །ལེགས་བླངས་བདུད་རྩིའི་དགའ་སྟོན་གྱིས། །བུ་སློབ་སྦྲང་བུའི་ལུས་རྒྱས་ཤོག་ཁ་ཆེའི་སློབ་དཔོན་ཉི་མ་སྦས་པས་རྗེ་བཙུན་སྒྲོལ་མ་ལ་བསྟོད་པ་རྫོགས་སོ།། །།རྒྱ་གར་གྱི་པཎྜི་ཏ་སཱ་དཧུ་ཀཱི་རྟི་དང། བོད་ཀྱི་ལོ་ཙཱ་བ་ལྡན་མ་ཚུལ་ཁྲིམས་  
སེང་གེས་བསྒྱུར་བ་ལས་ཕྱིས་དཔལ་ས་སྐྱའི་གཙུག་ལག་ཁང་དུ་དག་པར་བྱས་སོ།།  
  
  
