  
༄༅། །རྒྱ་གར་སྐད་དུ། བཛྲ་ཀརྨ་སཾ་བྷ་ཀྲ་མོངྒྷ་ཊ་པི་དཧིཿ། བོད་སྐད་དུ། རྡོ་རྗེ་ལས་ཀྱི་ཚོགས་རིམ་པར་ཕྱེ་བའི་ཆོ་ག་བཅོམ་ལྡན་འདས་རྡོ་རྗེ་བསྣམས་པ་ལ་དད་ཅིང་གུས་པས་ཕྱག་འཚལ་ལོ། །སེམས་ཅན་ལ་ནི་ཕན་པའི་ཕྱིར། །ལས་ཀྱི་ཚོགས་ནི་བདུད་རྩི་མཚུངས།།  
རྒྱུད་རྣམས་ཀུན་ལས་བཏུས་ནས་ནི། །བདག་གིས་སྒྲུབ་པའི་དོན་དུ་བཤད། །ལས་རྣམས་ཐམས་ཅད་ཅི་བྱེད་ཀྱང། །གཏོར་མའི་ལས་འདི་གྲོགས་སུ་འགྱུར། །དེ་བས་གཏོར་མ་སྔོན་ལ་བཤད། །གཏོར་མའི་ལས་རྣམས་ཀུན་ལ་ཡང། །ཏིང་འཛིན་སྔགས་དང་ཕྱག་རྒྱ་དང། །ཚིགས་  
བཅད་རྫས་ཀྱི་ནུས་པའི་མཐུས། །དེ་ལྔ་ཚོགས་ན་ལས་རྣམས་འགྲུབ། །ད་ཡང་ཏིང་འཛིན་རྒྱལ་པོའི་རྒྱལ། །བྲམ་ཟེ་སྔགས་ཀྱི་ནུས་མཐུ་ཅན། །རྗེའུ་རིགས་ཕྱག་རྒྱ་ཉིད་དང་མཐུན། །ཚིགས་བཅད་ཐ་མལ་སྤྱོད་པ་འདྲ། །རྫས་ནི་ཀུན་གྱི་གཞི་རྟེན་འགྱུར། །དེ་ཡང་སྤྱི་དང་ཁྱད་པར་  
རོ༑ །སྤྱི་ནི་ཀུན་གྱི་ནུས་མཐུ་ཅན། །ནུས་པ་དྲག་པོ་འབྱིན་པ་ཡིན། །ཁྱད་བར་སོ་སོ་ཀུན་ལ་ཡང། །ནུས་པ་ཆེ་ཆུང་རིམ་པ་འབྱུང། །དེ་ཡི་རྣལ་འབྱོར་རིམ་པ་ཡང། །ལས་དང་བོ་ནི་མོས་པ་འཇོག་དངོས་གྲུབ་ཕྲ་མོ་ཕྲིན་ལས་དབང། །ཡེ་ཤེས་ཕྲ་མོས་ཕྲིན་ལས་རྫོགས། །ཡེ་  
ཤེས་ཅན་ནི་དེ་ཉིད་འཐོབ། །ཡང་དག་པས་ནི་བྱ་བ་རྫོགས། །རྣལ་འབྱོར་དེ་ལྔའི་རིམ་པས་ཀྱང། །གཏོར་མ་ལ་སོགས་ལས་རྣམས་ལ། །ཏིང་འཛིན་ལ་སོགས་འཇུག་ཐབས་ལྔ། །མན་ངག་ཅན་གྱིས་ཤེས་པར་བྱ། །དེ་བཞིན་ལས་རྣམས་ཀུན་ལ་ཡང། །མན་ངག་ཅན་གྱིས་སྦྱར་  
བར་བྱའོ། །གཏོར་མ་དབུལ་བའི་རིམ་པ་ཡང། །མགྲོན་གྱི་ལྷ་ནི་གཉིས་སུ་བྱ། །འཇིག་རྟེན་འདས་དང་འཇིག་རྟེན་པ། །འཇིག་རྟེན་འདས་ལ་གཉིས་ཡོད་དེ། །བདེ་གཤེགས་སྤྲུལ་དང་ས་ལ་གནས། །དེ་དག་གཉིས་ལའང་སྤྱི་དང་ནི། །སོ་སོའི་ཁྱད་པར་ཤེས་པར་བྱ། །འཇིག་  
རྟེན་པ་ལ་གཉིས་ཡོད་དེ། །སྤྱི་དང་སོ་སོའི་ཁྱད་པར་རོ། །སྤྱི་ནི་ཁམས་གསུམ་སེམས་ཅན་ཀུན། །ཁྱད་པར་ཆོས་སྐྱོང་སྲུང་མ་རྣམས། །དེ་ལ་ཁྱད་པར་སོ་སོ་ལ། །དཔག་ཏུ་མེད་པ་ཡོད་མེད་ཀྱང། །དགོས་པ་བསྡུས་པ་བསྟན་པར་བྱ། །གཏོར་མའི་རྫས་རྣམས་བསྟན་པ་ནི། །ཐུན་  
  
།ཐུན་མོང་དྲུག་ཅུར་སྦྱར་ཞེས་བྱ། །ཁྱད་བར་བདུད་རྩི་རྣམ་ལྔ་དང། །དཀར་གསུམ་མངར་གསུམ་ལ་སོགས་དང། །ཤ་སྣ་ཁྲག་ལ་སོགས་པ་དང། །མགྲིན་གྱི་སྐབས་དང་སྦྱར་བར་བྱ། །ཏིང་འཛིན་བསྟན་པའི་རིམ་པ་ཡང། །བདག་ཉིད་ལྷག་པའི་ལྷར་བསྐྱེད་  
ལ༑ །མཚན་དང་ལྡན་པའི་སྣོད་མཆོག་ཏུ། །ཉི་ཟླའི་གདན་བསམ་བདུད་རྩི་བསམ། །ས་བོན་ལས་བསྐྱེད་དེས་སུ་མཚན། །དེ་འོག་མེ་དང་རླུང་ནི་བསམ། །དེ་ཡི་སྟེང་དུ་རྡོ་རྗེ་བསམ། །དེ་ཡི་སྟེང་དུ་རི་བོང་ཅན། །ཡི་གེ་ཨོཾ་གྱིས་མཚན་བ་ཡིན། །ཧཱུཾ་བསྐྱེད་པས་ནི་རླུང་བྱུང་བས། །མེ་འབར་  
བདུད་རྩི་དྲོས་པར་འགྱུར། །ཨོཾ་གྱིས་ཡེ་ཤེས་བདུད་རྩི་ཕབ། །རྡོ་རྗེས་དཀྲུག་ཅིང་འབྲུ་གསུམ་བཟླས། །དྲི་མེད་དག་པའི་བདུད་རྩིར་གྱུར། །དེ་ནི་ཐུན་མོང་ཏིང་འཛིན་ཡིན། །ཁྱད་པར་སོ་སོའི་སྐབས་སུ་བསྟན། །ཐུན་མོང་གི་ནི་སྔགས་བསྟན་པ། །ཨོཾ་བུདྡྷ་ཌཱ་ཀི་ནཱི་སརྦ་བི་ལཾ་ཏ་ཁ་ཁ་ཁཱ་ཧི་  
ཨོཾ་བཛྲ་ཌཱ་ཀི་ནཱི་སརྦ་བ་ལིཾ་ཏ་ཁ་ཁ་ཁཱ་ཧི། ཨོཾ་རཏྣ་ཌཱ་ཀི་ནཱི་སརྦ་བ་ལིཾ་ཏ་ཁ་ཁ་ཁཱ་ཧི། ཨོཾ་པདྨ་ཌཱ་ཀི་ནཱི་སརྦ་བ་ལིཾ་ཏ་ཁ་ཁ་ཁཱ་ཧི། ཨོཾ་བི་ཤྭ་ཌཱ་ཀི་ནཱི་སརྦ་བ་ལིཾ་ཏ་ཁ་ཁ་ཁཱ་ཧི། ཨོཾ་སརྦ་ཌཱ་ཀི་ནཱི་སརྦ་བ་ལིཾ་ཏ་ཁ་ཁ་ཁཱ་ཧི། ཁྱད་པར་གྱི་སྔགས་བསྟན་པ་ནི། ཨོཾ་བཛྲ་ཌཱ་ཀི་བྱ་བ་ཁྱེར་ཙི། རཱུ་པ་ཀཱ་ཀཱ་སྱ་ཙི་ལ་  
ཀཱ་ལ་རཱུ་པ། ཨི་མཾ་བ་ལིཾ་གྲྀཧྣཾ་ཏུ་ས་མ་ཡཾ་ར་ཀྵ་ནྟུ་ཡ་ཐེ་ཥྚ་སརྦ་སིདྡྷི་མམེ་པྲ་ཡཙྪནྟུ། ཧཱུཾ་ཧཱུཾ་ཕཊ་སཱ་ཧཱ། ཚིགས་བཅད་ཀྱི་ནི་རིམ་པ་ཡང། །སྤྱི་དང་ཁྱད་པར་གཉིས་སུ་བསྟན། །སྤྱི་ཡི་ཚིགས་བཅད་བསྟན་པ་ནི། །མཁའ་དབྱིངས་རྣམ་དག་ཀློང་དཀྱིལ་ནས། །སྨོན་ལམ་ཐུགས་རྗེའི་དབང་གིས་  
ན༑ །མཁའ་འགྲོ་མི་བཟད་སྐུ་སྤྲུལ་ནས། །འཇིགས་བྱེད་འཇིགས་པའི་སྐུ་འཆང་མ། །སྐུ་ལ་བསྒྲིབས་པ་མི་མངའ་ཡང། །འགྲོ་བ་སེམས་ཅན་དོན་སླད་དུ། །བདུད་རྩི་ལ་སོགས་གསོལ་མཛད་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །བུདྡྷ་མཁའ་འགྲོ་དཔལ་  
འབར་བ། །སྨུག་ནག་འབར་བའི་རལ་པ་ཅན། །སྟོབས་ལྡན་དྲག་ཤུལ་སྐུ་འཆང་མ། །སྐུ་ཡི་སྟོབས་ལྡན་མཐུ་ཆེན་ལས། །སྐུ་ཡི་ལྷ་མོའི་སྤྲུལ་པ་འགྱེད། །བུདྡྷ་མཁའ་འགྲོ་འཁོར་བཅས་རྣམས། །ཡང་སྤྲུལ་སྨུག་མོ་འབུམ་གྱིས་བསྐོར། །དགྱེས་པའི་ཚུལ་གྱིས་འདིར་གཤེགས་  
  
༄༅། །མཆོད་པ་བཞེས། །རྡོ་རྗེ་མཁའ་འགྲོ་དཔལ་འབར་མ། །མཐིང་ནག་འབར་བའི་རལ་བ་ཅན། །ཐུགས་མཆོག་འབར་བའི་རིགས་ལྡན་མ། །མི་འགྱུར་ཐུགས་ཀྱི་དཔལ་བེའུ་ནས། །ཐུགས་ཀྱི་ལྷ་མོ་སྦྲུལ་པ་འགྱེད། །རྡོ་རྗེ་མཁའ་འགྲོ་འཁོར་བཅས་རྣམས། །འཁོར་  
དུ་ནག་མོ་འབུམ་གྱིས་བསྐོར། །དགྱེས་པའི་ཆུལ་[*TSUL]གྱིས་འདིར་གཤེགས་མཆོད་པ་བཞེས། །རིན་ཆེན་མཁའ་འགྲོ་དཔལ་འབར་མ། །སེར་ནག་འབར་བའི་རལ་པ་ཅན། །ཡོན་ཏན་རྒྱས་པའི་རིགས་ལྡན་མ། །རིན་ཆེན་འབར་བའི་མཛོད་སྤུ་ནས། །རིན་ཆེན་རིགས་ཀྱི་སྤྲུལ་པ་འགྱེད། །རིན་ཆེན་  
མཁའ་འགྲོ་འཁོར་བཅས་རྣམས། །འཁོར་དུ་སེར་མོ་འབུམ་གྱིས་བསྐོར། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །པདྨ་མཁའ་འགྲོ་དཔལ་འབར་མ། །དམར་ནག་འབར་བའི་རལ་པ་ཅན། །གསུང་མཆོག་འབར་བའི་རིགས་ལྡན་མ། །དྲི་མེད་གསུང་གི་བུམ་པ་  
ནས༑ །གསུང་གི་ལྷ་མོའི་སྤྲུལ་པ་འགྱེད། །སྒྲ་རྣམས་སྒྲོགས་པའི་མཁའ་འགྲོ་མ། །འཁོར་དུ་དམར་མོ་འབུམ་གྱིས་བསྐོར། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །ལས་ཀྱི་མཁའ་འགྲོ་དཔལ་འབར་མ། །ལྗང་ནག་འབར་བའི་རལ་པ་ཅན། །ལས་རྣམས་མཛད་  
པའི་རིགས་ལྡན་མ། །ཕྱག་ཞབས་པདྨའི་འཁོར་ལོ་ལས། །ལས་ཀྱི་ལྷ་མོའི་སྤྲུལ་པ་འགྱེད། །དྲག་ཤུལ་ལས་ཀྱི་མཁའ་འགྲོ་མ། །འཁོར་དུ་ལྗང་ནག་འབུམ་གྱིས་བསྐོར། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །མཁའ་ལ་འགྲོ་བའི་མཁའ་འགྲོ་མ། །རྡོ་རྗེ་ནམ་  
མཁར་འགྲོ་མ་རྣམས། །ས་ལ་འགྲོ་བའི་མཁའ་འགྲོ་མ། །རྡོ་རྗེ་ས་འོག་འགྲོ་མ་དང། །བར་སྣང་འགྲོ་བའི་མཁའ་འགྲོ་མ། །མཁའ་འགྲོ་མ་དང་ཤུགས་འགྲོ་མ། །མ་མོའི་ཚོགས་དང་སྲིད་མོའི་ཚོགས། །ནག་མོ་དབང་ཕྱུག་ཚོགས་རྣམས་ཀུན། །དགྱེས་པའི་ཚུལ་གྱིས་འདིར་གཤེགས་  
མཆོད་པ་བཞེས། །གནོད་སྦྱིན་ཚོགས་རྣམས་མ་ལུས་དང། །ཞེས་བྱ་བ་ལ་སོགས་པ་ཀློག་ཕྲེང་ནས་འབྱུང་བའི་རྒྱུད་བཞིན་དུ་གཏོང་ངོ། །ཁྱད་པར་སོ་སོའི་ཚིགས་བཅད་ནི། །མཁའ་ལ་སྤྱོད་པའི་མཁའ་འགྲོ་མ། །བྱ་རོག་གཟུགས་ཅན་འཇིགས་པའི་གཟུགས། །པདྨ་ལ་  
  
།ཐོད་པ་ཁ་ཊཱཾ་ག་ཡིས་བརྒྱན། །གྲི་གུག་གཅོད་མཛད་ཐོད་ཁྲག་འཐུང། །ཕྱག་བཞི་དེ་བཞིན་རོལ་པ་མཛད། །ཞལ་གྱི་ང་རོས་བདུད་རྣམས་བརྒྱལ། །སྤྱན་གསུམ་སྨིན་མའི་དཀྱུས་ལྡན་མ། །སྤྱན་གསུམ་འོད་ཀྱིས་ཁམས་གསུམ་གསལ། །རོལ་པའི་འདུག་སྟངས་  
གར་དང་ལྡན། །སྒེག་པ་ལ་སོགས་རོ་ལྡན་པ། །གར་གྱི་སྤྱོད་ལྡན་མཁའ་འགྲོ་མ། །ཁྲོ་བོའི་རྒྱལ་པོ་སྟོང་ས་ཆེན་རྣམས། །སྦྱོར་ལྡན་ཚུལ་གྱི་འཁོར་གྱིས་བསྐོར། །འཁོར་བཅས་མ་ལུས་ཐམས་ཅད་ཀྱང། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །མཁའ་  
འགྲོ་ཆེན་མོ་ས་སྤྱོད་མ། །ཁྱི་ཡི་གདོང་ཅན་འཇིགས་པའི་གཟུགས། །སྤྱན་མིག་གློག་འགྱུ་སྟོང་མཛད་མ། །ཞལ་གདངས་བས་ནི་ཁམས་གསུམ་རྔུབ། །ཕྱག་གི་གར་གྱིས་དགྱེས་པར་མཛད། །སྐུ་ཡི་སྒེག་པས་རོལ་པར་ལྡན། །ཞབས་ཀྱིས་འབྱུང་པོ་ཟིལ་གྱིས་གནོན། །དྲག་པོ་  
འཁོར་དང་བཅས་པ་རྣམས། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །ས་འོག་གནས་པའི་མཁའ་འགྲོ་མ། །གཽ་རཱི་ནག་མོ་ཆེན་མོ་ནི། །ཉ་ཡི་གདོང་ཅན་འཇིགས་པའི་གཟུགས། །སྤྱན་གསུམ་འོད་ཟེར་འབར་བ་ཡིས། །ཁམས་གསུམ་མ་ལུས་སྐྲག་  
པར་བྱེད། །ཞལ་གྱིས་ས་འོག་སེམས་ཅན་གསོལ། །ཕྱག་གི་གྲི་ཡིས་ཉམས་རྣམས་གཏུབས། །ཞབས་རྣམས་རོལ་པས་ས་འོག་གནོན། །གར་གྱི་འགྱིང་ཚུལ་ལ་བརྩོན་པ། །ཧ་ཧ་ཧི་ཧི་སྒྲ་སྒྲོགས་མ། །དྲག་པོའི་འཁོར་དང་བཅས་པ་རྣམས། །དགྱེས་པའི་ཚུལ་གྱེས་འདིར་  
གཤེགས་མཆོད་པ་བཞེས། །ཕྱོགས་སྐྱོང་གནས་པའི་མཁའ་འགྲོ་མ། །ཐོད་པ་འབར་བའི་གཞལ་ཡས་ནས། །རྡོ་རྗེ་ཧཱུཾ་བདག་གཙོ་བདག་མཛད། །སྡིགས་མཛུབ་རྡོ་རྗེ་འགྱིང་བག་ཅན། །ཤིན་ཏུ་མི་བཟད་འཇིགས་མཛད་མ། །སྤྱན་ནི་སྔོན་པོའི་མདོག་དང་ལྡན། །འབར་བ་  
སྔོན་པོར་རབ་ཏུ་ཁྱབ། །ཞབས་བསྐུམ་ཚུལ་གནས་མ་མོ་གནོན། །དེ་འཁོར་ཕྱོགས་སྐྱོང་མཁའ་འགྲོ་མ། །ཤར་གྱི་ཕྱོགས་ཀྱི་ཚངས་པ་མོ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །ཕྲེང་བའི་སྦི་བླུགས་བསྣམས་པའི་མཁའ་འགྲོ་མ།།  
  
༄༅། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །ལྷོ་ན་གནས་པའི་ཁྱབ་འཇུག་མ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །འཁོར་ལོ་པདྨ་བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་  
འདིར་གཤེགས་མཆོད་པ་བཞེས། །ནུབ་ན་གནས་པའི་གཞོན་ནུ་མ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །རྩེ་གསུམ་ཕྲེང་བ་བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །བྱང་ན་གནས་  
པའི་གཤིན་རྗེ་མ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །དབྱུག་པ་མི་མགོ་བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །མེ་ཡི་ཕྱོགས་ན་གནས་པའི་ཙ་མུ་ཎྜཱི། །ཞལ་གཅིག་སྤྱན་གསུམ་  
གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །འཁོར་ལོ་སེང་གེ་བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །སྲིན་པོའི་ཕྱོགས་ན་གནས་པའི་ཙ་མུཎྜཱི། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་  
པའི་ལས། །རལ་གྲི་རྒྱལ་མཚན་བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །དབང་ལྡན་མཚམས་ན་གནས་པའི་དབང་ལྡན་མ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །མདུང་ཐུང་ཐོད་པ་  
བསྣམས་པའི་མཁའ་འགྲོ་མ། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །རླུང་གི་ཕྱོགས་ན་གནས་པའི་རླུང་ལྷ་མོ། །ཞལ་གཅིག་སྤྱན་གསུམ་གར་ལ་བརྩོན། །རྡུབ་[*RNGUB?]དང་སྐྲག་དང་འཛིན་པའི་ལས། །གོས་དང་ཐོད་པ་བསྣམས་པའི་མཁའ་འགྲོ་མ། །མ་མོ་  
མཁའ་འགྲོ་འཁོར་བཅས་རྣམས། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །མཁའ་འགྲོ་ཆེན་མོ་ཐང་སྤྱོད་མ། །ཁྱུ་མཆོག་རྡོ་རྗེ་འཇིགས་པའི་གཟུགས། །དེ་ཡིས་ཐུགས་ལས་སྤྲུལ་པ་མོ། །མཁའ་འགྲོ་དྲག་མོ་མཐུ་མོ་ཆེ། །རོ་ལངས་མ་ནི་ཟ་ལ་དགའ། །  
  
།སེང་གེ་ཆེན་མོ་མཆོད་བྱེད་མ། །སྟག་མོ་ཆེན་མོ་འཁྱུག་བྱེད་མ། །འུག་གདོང་ཆེན་མོ་མུན་པ་འཇོམས། །ཅེ་སྦྱང་མ་ནི་ཁྲག་ཏུ་ཟ། །མཁའ་འགྲོ་ཆེན་མོ་འཁོར་བཅས་ཀྱང། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས།།  
མཁའ་འགྲོ་ཆེན་མོ་གཞོན་ནུ་མ། །སྐུ་མདོག་སེར་མོ་འོད་ཟེར་འབར། །འོད་ཟེར་ཕྲེང་བ་སྟོང་ཕྲག་འཕྲོ། །མཛེས་པའི་རྒྱན་རྣམས་ཀུན་གྱིས་བརྒྱན། །རྣམ་སྣང་མཛད་ཀྱི་དབུ་རྒྱན་ཅན། །མྱ་ངན་མེད་པའི་མེ་ཏོག་ཕྲེང། །དབུ་ལ་མཛེས་པའི་རྒྱན་དུ་བྱས། །ཞལ་གསུམ་ཕྱག་  
དྲུག་མཐུ་མོ་ཆེ། །སྒེག་ཅིང་རོལ་དང་བཅས་པ་མོ། །གཞོན་ནུ་ཆེན་མོ་འཁོར་བཅས་ཀྱང། །དགྱེས་པའི་ཚུལ་གྱིས་འདིར་གཤེགས་མཆོད་པ་བཞེས། །མཁའ་འགྲོ་ཆེན་མོ་ལྷག་སྡུད་མ། །དུར་ཁྲོད་བརྒྱད་ཀྱི་དབུས་གནས་པ། །བཅོམ་ལྡན་འཁོར་བ་སྒྲོལ་བའི་མཆོག་དར་བབ་  
ལོ་ཡིན་ཚོད་གནས། །ལྗང་བུའི་མདོག་ཅན་འགྱིང་བག་ཅན། །གྲུ་གསུམ་ནང་གི་ཕྱོགས་དག་ན། །ཡེ་ཤེས་ཅན་དང་མཁའ་འགྲོ་མ། །སྐྱོན་མ་གོས་པའི་གོས་དཀར་མོ། །ཉོན་མོངས་འཁྲུ་བྱེད་མཱ་མ་ཀཱི། །འབར་བའི་ཕྲེང་བས་ཁྱབ་ཅིང་དྲག་མཁའ་འགྲོ་ཆེན་མོ་ཁྱེད་བཞི་ཡང། །  
ལྷག་སྡུད་རྣམས་ཀྱི་གཙོ་མོར་གྲགས། །མཁའ་འགྲོ་ཆེན་མོ་ལྷག་སྡུད་རྣམས། །དུར་ཁྲོད་བརྒྱད་ཀྱི་ཕྱོགས་དག་ནི། །ཁ་ཊཱཾ་ག་དང་མགོ་ལ་སོགས། །ཐོད་པ་རྣམས་ཀྱིས་ཡོངས་སུ་བརྒྱན། །ཤིང་གཅིག་དང་ནི་ལྡན་པ་ཉིད། །ཁྲ་དང་ཁྱི་དང་སྤྱང་ཀི་དང། །སེང་གེ་སྟག་དང་བྱི་ལ་  
དང༑ །བྱ་རྒོད་ལ་སོགས་འཁོར་གྱིས་བསྐོང། །དཔའ་བོ་རྣལ་འབྱོར་མ་ཚོགས་ཀྱིས། །མཉེས་པར་སྦྲས་པའི་གཟུགས་འཛིན་མ། །མཁའ་འགྲོ་ཆེན་མོ་ཀེང་རུས་མ། །དྲག་པོ་གྲི་གུག་སྣོད་ཐོགས་པ། །གྲི་གུག་གཅོད་པའི་ལས་མཛོད་ཅིག་ཐོད་པའི་ཁྲག་ནི་འཐུང་བར་བྱེད། །  
སྐྲ་བཤིག་པ་ལ་སྤྱན་གསུམ་པ། །ཡི་དགས་ཞལ་དུ་རྡུབ་[*RNGUB?]པར་བྱེད། །དྲག་པོ་མི་བཟད་གསུས་པ་འཕྱང། །ཐོད་པ་འབར་བའི་རྒྱན་དང་ལྡན། །རྒྱུ་མའི་ཕྲེང་བས་ངེས་པར་བརྒྱན། །སྟག་གི་པགས་པའི་ཤམ་ཐབས་ཅན། །མི་ཡི་རུས་པའི་ཕྲེང་ལྡན་པའི། །སྐ་རགས་ཁྲག་གི་  
  
༄༅། །ཐིག་ལེ་ཅན། །ཡི་དགས་ཀླད་པ་ཚིལ་དང་ཞག་ལུས་ལ་བྱུག་པ་ལ་དགྱེས་པ། །ལག་འགྲོ་ཆེན་མོའི་རྣ་ཆ་ཅན། །བྲང་འགྲོའི་རྐང་གདུབ་འཇིགས་རུང་བ། །ཁ་དོག་དཀར་པོ་འབར་བའི་ཚོགས། །གཟི་བརྗིད་ཐུབ་པ་དག་པ་ཡིས། །ཤིན་ཏུ་མི་བཟད་ཁྲོས་  
བས་ནི༑ །གནོད་སྦྱིན་ལ་སོགས་སྡིགས་པར་བྱེད། །ཧ་ཧ་ཆེན་པོའི་སྒྲ་སྒྲོགས་པ། །མཁའ་འགྲོ་ཆེན་མོ་དུད་སོལ་གདོང། །དེ་འདྲའི་མཁའ་འགྲོ་དཔག་མེད་དང། །ཤ་ཟ་ལ་སོགས་འཁོར་གྱིས་བསྐོར། །འཁོར་བཅས་མ་ལུས་ཐམས་ཅད་ཀྱིས། །འདིར་གཤེགས་ལྷག་  
མའི་གཏོར་མ་བཞེས། །ལྷག་མའི་གཏོར་མ་འདི་བཞེས་ལ། །ལས་རྣམས་མ་ལུས་མྱུར་དུ་མཛོད། །ཁྱེད་ཀྱིས་ལས་རྣམས་མཛད་ཚུལ་ནི། །རྒྱལ་བ་ཤཱ་ཀ་ཐུབ་བསྟན་པ་ལ། །གནས་པའི་རྣལ་འབྱོར་བསྲུང་བ་དང། །བསྟན་པ་གཉེན་པོ་བསྲུང་བ་དང། །ནད་རྣམས་མ་ལུས་བཟློག་  
པ་དང༑ །དེ་ལ་སོགས་པའི་ལས་རྣམས་ཀུན། །མྱུར་དུ་མཛད་ཅིང་སྲུང་དུ་གསོལ། །གཞན་ཡང་བཅོལ་པའི་ལས་རྣམས་ནི། །རྡོ་རྗེ་སློབ་དཔོན་སྨོད་པ་དང། །སངས་རྒྱས་བསྟན་པ་བཤིག་པ་དང། །རྒྱལ་ཁམས་ཡོངས་སུ་སྨོད་པ་དང། །དགེ་འདུན་འདུ་བའི་སྒོ་འཕྲོག་དང།།  
གསང་སྔགས་ཐེག་ཆེན་སྨོད་པ་དང། །རྣལ་འབྱོར་སྤྱི་ཡི་དགར་གྱུར་རྣམས། །མཁའ་འགྲོ་ཁྱེད་ཀྱིས་མྱུར་དུ་སྒྲོལ། །ཤ་ཟ་མོ་ནི་འཇིགས་པའི་གཟུགས། །དུར་ཁྲོད་གནས་པའི་ཤིང་གཅིག་ལ། །རྩེ་མོར་གནས་བཅས་ཀུན་དུ་བལྟ། །གཅེར་བུ་སྐྲ་བཤིག་ཤ་ཟ་མ། །རྟག་ཏུ་ཤ་ནི་ཟ་  
བར་བྱེད། །ཤ་ཟ་འཁོར་དང་བཅས་པ་རྣམས། །འདིར་གཤེགས་མཆོད་པ་དམ་པ་བཞེས། །མཁའ་ལྡིང་རྒྱལ་པོ་གསེར་མིག་ཅན། །གདོང་གཅིག་པ་ལ་ལག་བཞི་པ། །ཁ་དོག་དཀར་པོའི་འོད་ཆེན་ལྡན། །གསེར་གྱི་གཤོག་པའི་དབུ་རྒྱན་ཅན། །ནོར་བུ་བཻ་ཌཱུརྱ་ཡི་མཆུ། །  
རྐང་གཟེར་བྱི་རུ་ལས་བྱུང་བ། །ཤེལ་ལྟར་དཀར་བའི་མདོག་དང་ལྡན། །སྐྱེ་བའི་གནས་སུ་བདུད་རྩིས་བཀང། །ཕྱག་གིས་བུམ་འཛིན་ཕྱག་འཚལ་བསྟོད། །འོད་ཟེར་དམར་པོའི་ཚོགས་ཀྱིས་ནི། །མཁའ་ལྡིང་དབང་ཕྱུག་འཁོར་བཅས་སྤྲོས། །གཤོག་ཟུར་བརྒྱབ་པས་རྒྱ་  
  
།ཀླུ་རྣམས་མ་ལུས་ཟས་སུ་ཟ། །མཁའ་ལྡིང་རྒྱ་པོ་འཁོར་བཅས་རྣམས། །འདིར་གཤེགས་མཆོད་པ་དམ་པ་བཞེས། །ཀླུ་ཡི་རྒྱལ་པོ་གཟི་བརྗིད་ཅན། །ཀླུ་ཆེན་བརྒྱད་དུ་སྐུས་སྦྲུལ་པ། །ཀླུ་ཆེན་རྒྱལ་པོ་ནོར་རྒྱས་བུ། །སྐུ་མདོག་དཀར་པོ་སྐྱོན་མགོས། །  
ཤར་ཕྱོགས་ཀླུ་རྣམས་འདུལ་མཛད་པ། །སྦྲུལ་མགོ་ཅན་ལ་ཕྱག་འཚལ་བསྟོད། །ཀླུ་ཡི་རྒྱལ་པོ་འཇོག་པོ་ནི། །ཀླུ་མདོག་སེར་པོ་སྦྲུལ་མགོ་ཅན། །བྱང་ཕྱོགས་ཀླུ་རྣམས་འདུལ་མཛད་པ། །སྦྲུལ་ཞགས་བསྣམས་ལ་ཕྱག་འཚལ་བསྟོད། །ཀླུ་ཆེན་རྒྱལ་པོ་སྟོབས་ཀྱི་རྒྱུ། །སྐུ་  
མདོག་དམར་པོ་སྦྲུལ་མགོ་ཅན། །ནུབ་ཕྱོགས་ཀླུ་རྣམས་འདུལ་མཛད་པ། །ཐུ་ཆེན་ཁྱོད་ལ་ཕྱག་འཚལ་བསྟོད། །ཀླུ་ཆེན་རྒྱལ་པོ་པདྨའི་རྒྱལ། །སྐུ་མདོག་སྔོན་པོ་སྦྲུལ་མགོ་ཅན། །ལྷོ་ཕྱོགས་ཀླུ་རྣམས་འདུལ་མཛད་པ། །ཡོན་ཏན་རྒྱལ་ལ་ཕྱག་འཚལ་བསྟོད། །ཀླུ་ཆེན་རྒྱལ་  
པོ་པདྨ་ཆེ། །སྐུ་མདོག་དཀར་སེར་སྦྲུལ་མགོ་ཅན། །དབང་ལྡན་ཀླུ་རྣམས་འདུལ་མཛད་པ། །སྐྱོན་མགོས་ལ་ཕྱག་འཚལ་བསྟོད། །ཀླུ་ཆེན་རྒྱལ་པོ་དུད་སྐྱོང་ནི། །སྐུ་མདོག་དཀར་སྔོ་སྦྲུལ་མགོ་ཅན། །ཤར་ལྷོའི་ཀླུ་རྣམས་འདུལ་མཛད་པ། །དུག་རྣམས་འཇོམས་ལ་ཕྱག་འཚལ་བསྟོད།།  
ཀླུ་ཆེན་རྒྱལ་པོ་རིགས་ལྡན་ནི། །སྐུ་མདོག་སྔོན་དམར་སྦྲུལ་མགོ་ཅན། །ལྷོ་ནུབ་ཀླུ་རྣམས་འདུལ་མཛད་པ། །སྟོབས་པོ་ཆེ་ལ་ཕྱག་འཚལ་བསྟོད། །ཀླུ་ཆེན་རྒྱལ་པོ་པདྨ་འཁྱིལ། །སྐུ་མདོག་དམར་སེར་སྦྲུལ་མགོ་ཅན། །ནུབ་བྱང་ཀླུ་རྣམས་འདུལ་མཛད་པ། །ནད་རྣམས་སེལ་ལ་ཕྱག་འཚལ་  
བསྟོད༑ །ཨོཾ་མཐའ་ཡས་དང་ནི་ནོར་རྒྱས་བུ། །འཇོག་པོ་དང་ནི་སྟོབས་ཀྱི་རྒྱུ། །པདྨ་པདྨ་ཆེན་པོ་དང། །དུང་སྐྱོང་དང་ནི་རིགས་ལྡན་དང། །ལྷ་མོ་ལྷ་མོ་ཆེན་མོ་དང། །ཟླ་བ་སྤྱི་གཙུག་སྤྱི་གཙུག་ཆེ། །བེ་ཅོན་འཛིན་དང་བེ་ཅོན་ཆེ། །སྙིང་བོ་མེད་དང་གུལ་ཏི། །དགའ་པོ་དང་ནི་ཉེར་  
དགའ་དང། །རྒྱ་མཚོ་དང་ནི་རྒྱ་མཚོ་ཆེ། །གདུང་བ་དང་ནི་གདུང་ཆེན་མོ། །དཔལ་གྱི་འོད་དང་འོད་པོ་ཆེ། །རིན་ཆེན་འོད་དང་གཟུགས་བཟང་དང། །གཟུགས་ཆེན་སྤྲུལ་བཟངས་ལྟོ་འཕྱེ་ཆེ། །སྨིག་རྒྱུ་དང་ནི་སྨིག་རྒྱུ་ཆེ། །ཀླུ་ཆེན་བརྒྱད་པོ་འཁོར་བཅས་རྣམས། །འདིར་གཤེགས་མཆོད་  
  
༄༅། །སྦྱིན་གཏོར་མ་བཞེས། །དཔལ་ལྡན་མགོན་པོ་ནག་པོ་ཆེ། །སྐུ་མདོག་མཐིང་ནག་ཞལ་གཅིག་པ། །གཡོན་བརྐྱང་གཡས་བསྐུམ་འབྱུང་པོ་འདུལ། །མཐུ་སྟོབས་ཅན་ལ་ཕྱག་འཚལ་ལོ། །ནམ་མཁའི་གོས་ཅན་མཐུ་བོ་ཆེ། །སྟག་གི་པགས་པའི་ཤམ་ཐབས་  
ཅན༑ །སྦྲུལ་དང་ཐོད་པའི་ཕྲེང་བར་ལྡན། །མཐུ་ཆེན་ཐོབ་ལ་ལ་ཕྱག་འཚལ་བསྟོད། །མཆེ་བ་གཙིགས་པ་མི་བཟད་པ། །ཐོད་པའི་ཕྲེང་བ་བཀོད་པ་ཡིས། །མགྲིན་པ་རྐང་པ་རྣམ་བརྒྱན་པ། །མི་བཟང་ཐོད་ཕྲེང་ཅན་ལ་བསྟོད། །སྨིན་མ་ཁམ་པའི་སྨིན་འཁྱུག་ཅན། །སྤྱན་གསུམ་གྱིས་  
ནི་རྣམ་པར་སྤྲས། །ཁམས་གསུམ་ལ་ནི་གཟིགས་པའི་རྟགས། །སྐུ་གསུང་ཐུགས་ལྡན་ཁྱོད་ལ་བསྟོད། །དང་པོ་སྤྱན་ནི་ནག་པོ་མཚུངས། །གཡས་པ་སྔོན་པོར་སྣང་བ་སྟེ། །གཡོན་པ་དམར་པོར་ཤིན་ཏུ་མཛེས། །གསལ་བར་མཁྱེན་ལ་ཕྱག་འཚལ་བསྟོད། །ཡེ་ཤེས་སྤྱན་ནི་  
གསུམ་པོ་ཡང། །མི་འགྱུར་ཕྲིན་ལས་ཆགས་པའི་རྟགས། །ཉི་མ་ཁྲི་དང་མཚུངས་པའི་འོད། །འོད་ལྡན་ཁྱོད་ལ་ཕྱག་འཚལ་བསྟོད། །ཕ་རོལ་ཕྱིན་བཅུའི་མཐུ་ལྡན་པའི། །ཕྱོགས་བཅུའི་འགྲོ་བའི་དོན་མཛད་པའི། །ཤེས་རབ་རལ་གྲི་རྣོན་པོ་ཡིས། །ཉོན་མོངས་གཅོད་མཛད་ཁྱོད་ཕྱག་  
འཚལ༑ །ཐུགས་རྗེས་འབར་བའི་ཐོ་བ་ཡིས། །དགྲ་བགེགས་ཐལ་བར་རློག་མཛད་པ། །རྩེ་གསུམ་འབར་བའི་འོད་ཟེར་གྱིས། །དུག་གསུམ་རྩད་གཅོད་ཁྱོད་ཕྱག་འཚལ། །རྒྱུད་སྦྲེང་ལ་ནི་བརྩོན་གྱུར་པ། །མཁའ་འགྲོ་རྣམས་ནི་བསྐུལ་བའི་རྟགས། །གཡས་ཀྱི་ཐབས་ཀྱི་ཕྱག་  
རྣམས་ནི། །ལས་རྣམས་མཛད་པ་ཁྱོད་ཕྱག་འཚལ། །གཡོན་གྱི་ཐོད་པས་ཁྲག་བཀང་པ། །དགྲ་བགེགས་ཞལ་དུ་རྔུབ་མཛད་པ། །ཁ་ཊཱཾ་རྩེ་གསུམ་བསྣམས་པ་ནི། །ཉོན་མོངས་གདུང་བ་སེལ་མཛད་པ། །གར་གྱི་ཐབས་ཀྱི་ཕྱག་རྒྱ་ནི། །ལས་ལ་སྐུལ་མཛད་ཁྱོད་ཕྱག་འཚལ། །མི་  
ཡི་པགས་པ་ཁྲག་འཛག་པ། །སྟེང་གི་ཕྱག་ནི་གཉིས་ན་བསྣམས། །དྲག་པོའི་ལས་ལ་རོལ་པའི་རྟགས། །དྲག་པོའི་ལས་མཛད་ཁྱོད་ཕྱག་འཚལ། །དེ་ཡི་བཀའ་སྟོད་ཕོ་ཉ་མོ། །མཁའ་འགྲོ་ཆེན་མོ་མི་སྡུག་གདོང། །ཁྱོད་གྱིས་དྲག་པོའི་ལས་མཛད་ཅིག་དྲག་པོའི་ལས་མཛད་  
  
།སེང་གདོང་ཆེན་མོ་རྩལ་མོ་ཆེ། །འབྱུང་པོ་ཐམས་ཅད་འཇིགས་མཛད་མ། །འབྱུང་པོ་བསྒྲལ་བའི་ལས་མཛོད་ཅིག་སྒྲོལ་མཛད་ཁྱོད་ལ་ཕྱག་འཚལ་བསྟོད། །མཁའ་འགྲོ་ཆེན་མོ་གླང་པོའི་གདོང། །ཁྱོད་ཀྱི་སྟོབས་ཀྱིས་བདུད་རྣམས་འདུལ། །བདུད་རྣམས་མ་  
ལུས་ཁྱོད་ཀྱིས་འདུལ། །བདུད་འདུལ་ཆེན་མོ་ཁྱོད་ཕྱག་འཚལ། །མཁའ་འགྲོ་ཆེན་མོ་དྲེད་མོའི་གདོང། །རྡོ་རྗེའི་བྲག་ཀྱང་འགས་པར་བྱེད། །བྲག་འགས་ཆེན་མོ་མཐུ་རྩལ་ཅན། །མཐུ་རྩལ་ཅན་ལ་ཕྱག་འཚལ་བསྟོད། །མཁའ་འགྲོ་ཆེན་མོ་སྦྲུལ་གྱི་གདོང། །གསོད་བྱེད་  
གསོད་བྱེད་མཐུ་མོ་ཆེ། །སྨན་དང་དུག་གི་སྦྱོར་མཁན་མ། །སྦྱོར་མཁན་མ་ལ་ཕྱག་འཚལ་བསྟོད། །མཁའ་འགྲོ་ཆེན་མོ་བྱི་ལའི་གདོང། །མགྱོགས་བྱེད་རྩལ་དང་ལྡན་པ་མོ། །གང་ལ་བྱ་བའི་དོན་གྲུབ་མ། །དོན་གྲུབ་མ་ལ་ཕྱག་འཚལ་བསྟོད། །མཁའ་འགྲོ་ཆེན་མོ་ཁྱི་ཡི་གདོང། །  
གཙང་སྨེ་མེད་པར་ཟ་བའི་མཆོག་ཤ་ཁྲག་དུས་གསུམ་གསོལ་མཛད་མ། །གསོལ་མཛད་མ་ལ་ཕྱག་འཚལ་བསྟོད། །མཁའ་འགྲོ་ཆེན་མོ་སྟག་གི་གདོང། །དཔལ་བརྟུལ་ཆེན་མོ་མཐུ་མོ་ཆེ། །གསོད་ལ་དགའ་བའི་མཁའ་འགྲོ་མ། །གསོད་བདག་ཆེན་མོ་ཁྱོད་ཕྱག་འཚལ། །  
མཁའ་འགྲོ་ཆེན་མོ་ཁྱོད་རྣམས་ཀྱང། །འཁོར་དུ་ཡང་སྤྲུལ་འབུམ་གྱིས་བསྐོར། །ཧ་ཧ་ཞེས་པའི་སྒྲ་སྒྲོགས་ཤིང། །རྨོངས་པ་རྣམས་ནི་སྐྲག་བྱེད་ཅིང། །ཐོད་པའི་ནང་དུ་བླུགས་པའི་ཁྲག་འཐུང་པར་བྱེད་པའི་མཁའ་འགྲོ་མ། །སྐད་ཅིག་ཡུད་ལ་སྒྲོལ་བར་བྱེད། །འཁོར་  
བཅས་ཁྱེད་ལ་ཕྱག་འཚལ་བསྟོད། །དཔལ་ལྡན་མགོན་པོ་ནག་པོ་ལ། །མཆོད་པ་དམ་པ་འབུལ་བ་ནི། །མེ་ཏོག་སྤོས་དང་མར་མེ་དང། །དྲི་ལ་སོགས་པ་འབུལ་གྱིས་བཞེས། །མཐུན་པའི་གཏོར་མ་འབུལ་བ་ནི། །ཐུག་པ་ནག་པོའི་འོ་ཐུག་དང། །སྦྱར་བ་ལ་སོགས་མི་བཟད་དབུལ། །  
བསྟན་པ་བསྲུང་བའི་ལས་མཛོད་ཅིག་རློན་པ་དང་ནི་བཙོས་པ་དང། །བསྲེགས་པའི་ཤ་ཡི་བྱེ་བྲག་རྣམས། །མི་བཟད་དབུལ་གྱིས་བཞེས་སུ་གསོལ། །བསྟན་པ་བསྲུང་བའི་ལས་མཛོད་ཅིག་ཞག་དང་ཀླད་པའི་ཚིལ་རྣམས་དང། །ཁྲག་དང་གློ་བ་ལ་སོགས་པ། །ཉལ་  
  
༄༅། །སོགས་པ་མི་བཟད་དབུལ། །བསྟན་པ་བསྲུང་བའི་ལས་མཛོད་ཅིག་རྒུན་ཆང་དང་ནི་སྦྱར་བའི་ཆང། །འབྲུ་ཡི་ཆང་ལ་སོགས་པ་དང། །འབྲེང་བུའི་ཆུན་པོ་མི་བཟད་དབུལ། །སྒོག་པའི་བྱེ་བྲག་བདུན་རྣམས་དང། །སྣམ་ཁུར་འབྲུལ་སོགས་པ་དང། །ཟངས་  
ལྕགས་ལ་སོགས་མི་བཟད་དབུལ། །བསྟན་པ་བསྲུང་བའི་ལས་མཛོད་ཅིག་གཞན་ཡང་མཁའ་འགྲོ་ཆེན་མོ་རྣམས། །སྦྱང་གདོང་མ་དང་སེང་གདོང་མ། །གླང་པོའི་གདོང་དང་བྱི་ལའི་གདོང། །ཁྱི་གདོང་མ་དང་སྟག་གདོང་མ། །མཁའ་འགྲོ་ཆེན་མོ་འཁོར་བཅས་ལ། །ཤ་ཁྲག་  
གཏོར་མ་མི་བཟད་དབུལ། །མཆོད་པ་དམ་པ་འདི་བཞེས་ལ། །ཁྱེད་ལ་བཅོལ་པའི་ཕྲིན་ལས་ནི། །རྡོ་རྗེ་སློབ་དཔོན་སྨོད་པ་དང། །སངས་རྒྱས་བསྟན་པ་བཤིག་པ་དང། །རྒྱལ་ཁམས་ཡོངས་ལ་གནོད་པ་དང། །དགེ་འདུན་འདུ་བའི་སྒོ་འཕྲོག་དང། །ཐེག་ཆེན་ཆོས་ལ་སྨོད་པ་དང། །རྣལ་  
འབྱོར་སྤྱི་ཡི་དགྲར་གྱུར་རྣམས། །མ་ཐོགས་མྱུར་དུ་བསྒྲལ་དུ་གསོལ། །ཕྱི་ནང་ཚུལ་དུ་སྐུ་སྤྲུལ་པའི། །རྒྱལ་པོ་ཆེན་པོ་བཞི་རྣམས་ནི། །སོ་སོའི་ཕྱོགས་ཀྱི་འཁོར་སྐྱོང་བ། །དྲག་པོའི་ལས་མཛད་རྒྱལ་པོ་བཞི། །ཡུལ་འཁོར་སྐྱོང་གི་རིགས་རྣམས་ཀུན། །ཆང་སྤངས་པ་ཡི་གཏོར་མ་ལོང། །  
རྒྱལ་པོ་ཆེན་པོ་རྣམ་ཐོས་སྲས། །གནོད་སྦྱིན་སྟོང་ལ་མངའ་མཛད་པ། །ཁྱེད་ཀྱི་མཐུན་པའི་དམ་རྫས་ནི། །ཤ་ཆང་ལ་སོགས་གཏོར་མ་ལོང། །རྒྱལ་པོ་ཆེན་པོ་འཕགས་སྐྱེས་པོ། །གྲུལ་བུམ་སྟོང་ལ་མངའ་མཛད་པའི། །ཤིན་ཏུ་ཁྲག་ལ་དགྱེས་པའོ། །ཁྲག་གིས་བཀང་བའི་གཏོར་མ་  
ལོང༑ །རྒྱལ་པོ་ཆེན་པོ་སྤྱན་མི་བཟང། །ཀླུ་རྣམས་སྟོང་ལ་མངའ་མཛད་པ། །འོ་མ་དག་ལ་ཤིན་ཏུ་དགྱེས། །འོ་མས་བཀང་བའི་གཏོར་མ་ལོང། །རྒྱལ་པོ་ཆེན་པོ་འཁོར་བཅས་ཀྱང། །འདིར་གཤེགས་མཆོད་སྦྱིན་གཏོར་མ་བཞེས། །དྲི་ཟའི་རྒྱལ་པོ་ཟུར་ཕུད་ཅན། །སྤོས་ངད་  
ལྡན་པའི་རྩེ་ལ་གནས། །དྲི་རྣམས་ཞིམ་པས་ལུས་ལ་བྱུགས། །མེ་ཏོག་ཕྲེང་བས་ལུས་ནི་བརྒྱན། །དྲི་ཟའི་བུ་མོ་ལུས་ལ་འཁྲིལ། །ས་འཛིན་ལ་སོགས་གླུ་ཡི་ནི། །བྱེ་བྲག་བདུན་གྱི་སྒྲ་རྣམས་སྒྲོགས། །ཟས་སུ་དྲི་རྣམས་ཟ་བར་བྱེད། །དྲི་ཟ་འཁོར་དང་བཅས་པ་རྣམས། །འདིར་  
  
།ཤ་ཟའི་རྒྱལ་པོ་མཐུ་བོ་ཆེ། །ཤིན་ཏུ་འཇིགས་པའི་ང་རོ་སྒྲོགས། །ཞལ་གདངས་པས་ནི་ཤ་རྣམས་གསོལ། །ཤ་ཟ་འཁོར་དང་བཅས་པ་རྣམས། །འདིར་གཤེགས་ཚུལ་བཞིན་གཏོར་མ་བཞེས། །རྣལ་འབྱོར་ཆེན་མ་འཕྲོག་མའི་གདོང། །  
མཆེ་བ་གཙིགས་པ་འཇིགས་སུ་རུང། །ཁ་ནས་ལྕེ་འདྲིལ་མཐུ་མོ་ཆེ། །གར་གྱི་ཚུལ་དུ་མཆོད་མཛད་མ། །གནོད་སྦྱིན་འཕྲོག་མ་འཁོར་བཅས་རྣམས། །འདིར་གཤེགས་མཆོད་པ་དམ་པ་བཞེས། །ལྷ་དང་ལྷ་མིན་རྒྱལ་པོ་ནི། །རྒྱུ་བ་དང་ནི་ཆེར་རྒྱུ་བ། །ཡི་དགས་རྒྱུ་བ་ཉི་མ་ཟླ། །དངོས་གྲུབ་  
གདོང་དང་རྒྱལ་པོ་དང། །རྟ་ཡི་རྒྱལ་པོ་ཟླ་བའི་རྒྱལ། །ལྷ་མོ་ཀླུ་མོ་འགའ་འགའ་དང། །གཟུགས་མཛེས་སྐར་མ་འདུས་པ་དང། །གཟའ་རྣམས་ཀུན་དུ་ཚོགས་ཀྱི་གཙོ། །ཀརྟི་ཀ་དང་དཔལ་ལྡན་མ། །ལྷ་མོ་རི་བོང་འཛིན་པ་ཉིད། །ལྷག་མ་དང་ནི་ལྷག་མཆེ། །ལྷ་ཡི་རྒྱལ་པོ་ལྷ་  
མིན་རྒྱལ། །པུཀྐ་སཱི་དང་སྦོམ་ཆེན་མོ། །ལྷ་དང་ལྷ་མིན་རྒྱལ་པོ་ཆེ། །འཁོར་བཅས་མ་ལུས་ཐམས་ཅད་ཀྱང། །འདིར་གཤེགས་མཆོད་པ་དམ་པ་བཞེས། །གནོད་སྦྱིན་རྒྱལ་པོ་ཆེན་པོ་ནི། །ནོར་བུ་བཟང་དང་གང་བ་བཟང། །རྒྱལ་བ་བཟང་པོ་དགའ་བྱེད་ཕུར། །ཕུར་བུ་ཆེ་དང་པདྨའི་  
གཙུག་ཐུང་གི་གཙུག་ཕུད་གར་དང་ནི། །གར་ཆེན་འབིགས་པར་བྱེད་པ་དང། །གཅོད་པར་བྱེད་དང་གང་བར་བྱེད། །ནོར་དང་ནོར་མིན་ཤིན་ཏུ་ནོར། །གཟུགས་བཟང་རོལ་པ་རོལ་ཆེན་པོ། །དགོང་དང་རྩེ་ལྡན་རྣམ་པར་སྤྱོད། །དཔལ་བཟངས་དང་ནི་གཟུག་མཛེས་རྣམས། །བདེ་  
བ་ཆེན་པོའི་བཀའ་འདི་ཡིས། །གནོད་སྦྱིན་གནོད་སྦྱིན་མ་འདིར་ཤོག། །གནོད་སྦྱིན་འཁོར་བཅས་མ་ལུས་ཀྱང། །འདིར་གཤེགས་མཆོད་སྦྱིན་གཏོར་མ་ལོང། །མཁའ་འགྲོ་ནག་མོ་ཆེན་མོ་ནི། །ཨོཾ་ཤིང་གཅིག་དང་ནི་དུར་ཁྲོད་དང། །རི་བོ་དང་རི་རི་སུལ་ཕུག་གྲོང་དང་བཞི་མདོ་ཞིང་  
དང་ནི། །ཁྱད་པར་དུ་ནི་ཁང་སྟོང་དང། །སེམས་ཅན་གནོད་དང་ཐང་དང་ནི། །ཁྱད་པར་དུ་ནི་ཆུ་ལ་གནས། །ནག་པོ་ཆེན་པོ་དྲག་ཆེན་པོ། །ལྷ་སྦྱིན་མཉམ་དུ་སྟོན་པ་དང། །ནག་པོ་གཙིགས་དང་འཇིགས་བྱེད་དང། །དགའ་ལས་འདས་དང་ལོག་འདྲེན་རྣམས། །རྒན་བྱེད་མོ་དང་  
  
༄༅། །དྲག་མོ་དང། །འཇིགས་བྱེད་མོ་དང་ཨུ་མ་དང། །རྒྱལ་དང་རྣམ་པར་རྒྱལ་བ་དང། །མི་ཐུབ་གཞན་གྱིས་མི་ཐུབ་མ། །ནག་མོ་བཟང་མོ་ནག་མོ་ཆེ། །ནག་མོ་སྦོམ་དང་རྣལ་འབྱོར་མ། །དབང་མོ་དང་ནི་ཟླ་བ་ཆེ། །དྲག་ཏུ་སྡང་དང་འཆང་བ་མོ། །འཕྲོག་བྱེད་མ་  
དང་མར་མེ་མ། །འཇིགས་བྱེད་གྲོང་གནས་རྣལ་འབྱོར་མ། །དྲག་མོའི་གཟུགས་དང་གཟུགས་ཆེན་མོ། །མཆེ་བ་གཙིགས་དང་ཐོད་ཆེན་མ། །ཕོད་ཕྲེང་ཕྲེང་ཅན་ཁ་ཊཱཾ་ག་སྦྲུལ་ཆེན་རལ་གྲི་དགྲ་སྟ་ཅན། །རྡོ་རྗེ་དེ་བཞིན་གཞུ་ཅན་མ། །དེ་ཉིད་ཆེན་མོ་མཁའ་འགྲོ་མ། །ལུས་ཀུན་རྗེས་  
སུ་གྲུབ་བྱེད་མ། །སྦྱོར་བའི་དཀྱིལ་འཁོར་རྒྱ་ཆེན་མོ། །དེ་བཞིན་རྡོ་རྗེ་དབང་ཕྱུག་གཙོ། །དེ་བཞིན་གཤེགས་པའི་སྐུ་ཆེན་ཏེ། །རྡུལ་མེད་རྣལ་འབྱོར་འབྱིན་པ་མོ། །རྡོ་རྗེ་དབང་པོའི་བཀའ་འདི་ཡིས། །ཐམས་ཅད་ཀུན་ནས་འདིར་སྦྱོན་ཅིག་མཁའ་འགྲོ་ནག་མོ་འཇིགས་པའི་  
གདོང། །ནག་མོ་ཆེན་མོའི་ཚོགས་ཀྱིས་བསྐོར། །དུར་ཁྲོད་ཀུན་དུ་རྒྱུག་མཛད་མ། །དཔག་ཚད་བརྒྱད་ཁྲི་བཞི་སྟོང་ནས། །སྐད་ཅིག་ཡུད་ལ་ཕྱིན་མཛད་མ། །ཁྲག་གི་དྲི་སྣོམ་མཐུ་མོ་ཆེ། །འཁོར་བཅས་འདིར་གཤེགས་གཏོར་མ་ལོང། །ཁྱེད་ལ་བཅོལ་པའི་ཕྲིན་ལས་ནི།།  
རྡོ་རྗེ་སློབ་དཔོན་སྨོད་པ་དང། །སངས་རྒྱས་བསྟན་པ་འཇིག་པ་དང། །རྒྱལ་ཁམས་ཡོངས་སུ་གནོད་པ་དང། །དགེ་འདུན་འདུ་བའི་སྒོ་འཕྲོག་དང། །གསང་སྔགས་ཐེག་ཆེན་སྨོད་པ་དང། །རྣལ་འབྱོར་སྤྱི་ཡི་དགྲར་གྱུར་རྣམས། །མ་ཐོགས་མྱུར་དུ་བསྒྲལ་དུ་གསོལ། །རྣལ་འབྱོར་  
ལྕམ་དྲལ་བསྲུང་བ་དང། །རིམས་ནད་ཡམས་ནད་བཅད་པ་དང། །མི་མཐུན་རྐྱེན་དབང་བཟློག་ཏུ་གསོལ། །དེ་ནས་གསང་སྔགས་བསྟན་བྱ་སྟེ། །སྔགས་རྣམས་ནུས་པའི་མཐུ་ཡིས་ནི། །དུག་རྣམས་འཇོམས་ཤིང་ཐམས་ཅད་སྦྱང། །སྔགས་རྣམས་སོ་སོའི་ཚིགས་བཅད་དང། །  
སྦྱར་བ་རུ་ནི་ཤེས་པར་བྱ། །ཡང་ན་སྔགས་རྣམས་ཕྱོགས་གཅིག་གཏང། །ཚིགས་བཅད་ཀྱང་ནི་ཕྱོགས་གཅིག་གཏང། །དེ་ནི་མན་ངག་སྐབས་ཤེས་བྱའོ། །སྐབས་རྣམས་དེ་ནི་མ་ཤེས་ན། །ནུས་པའི་མཐུ་ནི་ཉམས་པར་འགྱུར། །ཡང་ན་ཚིགས་བཅད་གཅིག་པུས་ཀྱང། །  
  
།རྡོ་རྗེའི་ཚིགས་བཅད་དོན་ལྡན་ནི། །སྔགས་དང་འདྲ་བ་ཉིད་དུ་གསུངས། །རྡོ་རྗེ་ཚིག་གི་ཁྱད་པར་གྱི། །སྔགས་ཀྱི་ལྷ་ཡི་ཡོན་ཏན་གྱི། །དོན་རྣམས་ཀུན་ནི་བརྗོད་པས་སུ། །དོན་དམ་ཀུན་རྫོབ་ལས་མི་འདའ། །དོན་དམ་ཀུན་རྫོབ་བརྗོད་ཚིག་  
ཏུ༑ །སྔགས་མཚོན་བྱེད་པའི་རྡོ་རྗེའི་ཚིག་དེ་ལ་སྔགས་ཞེས་བྱ་བ་ཡིན། །ཨོཾ་ན་མཿ་ཤྲཱི་བཛྲ་ཌཱ་ཀི་ཡ། །ཨོཾ་ཀ་ཀཱ་སྱེ་ཧཱུཾ་ཧཱུཾ་ཕཊ། ཨོཾ་ཨ་ཡན་ཏྭ་ཡནྡུ་ཌཱ་ཀི་བྱ་ཤན་རྦག་ཏུ་མ་ཧོ། །བྲ་བཧི་མ་ཝ། །ཨི་ཤ་ཨི་མཾ་བ་ལིཾ། བྷུཉྫ་ཛིགྷྲ་པི་པ་གྲྀ་ཧྣ་ཏ། ཨཱཏྨ་ཀཾ་པུཥྚིཾ་ཀུ་རུ། །ས་མ་ཡ་མ་  
ནུ་སྨ་ར་ཨ་ཧཱུཾ་ཕཊ་སཱ་ཧཱ། ཨོཾ་ཤྭ་ན་སེ་བྷཱུ་ཙ་རི་ཡེ་ཨི་མཾ་བ་ལིཾ། གྲྀཧྣ་གྲྀ་ཧྣ། ཧཱུཾ་ཧཱུཾ་ཕཊ། ཨོཾ་ཨེ་ཧྱེ་ཧི་མ་ཧཱ་པཱ་ལ་བིརྱ་བར་གྲ་མ་ཡོ་ཛ་ན་ས་ཧཱ་སྲ་པྲ་ལཾ་བརྦ་པུ་ཤཾ། ཏི་ལི་ཏི་མི་གི་ལི་མ་ཧཱ་ཏི་མིདྷི་ལ་བྲི་བཧི་ཏ་ཡོ་མ་ཧཱ་མི་ན་ཨ་དྷཱི་པ་ཏི་ཡ་ཨ་སནྣི་ཧི་ཏོ་བྷ་བནྟུ། མ་མ་ཨ་བ་མ་བེ་ཏ་ཝ་སིདྡྷི་མ་བི་ཏ་ར་  
ན་ཏུ་སཱ་ཧཱ། ཨོཾ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨོ་ཨཽ་ཨཾ་ཨཿ་སཱ་ཧཱ། ཨོཾ་ན་མོ་བྷ་ག་བ་ཏེ་བཛྲ་ཧཱུཾ་ཀ་ར། ཧྲིཾ་ཥྚཾ་སརྦ་བྷཱུ་ཏ་ནི་སྟམྦྷ་སཱ་ཧཱ། ཨོཾ་བྲ་ཧྨཻ་ཧྲཾ་ཧཱུཾ་ཧཱུཾ་ཕཊ། ཨོཾ་བ་ཤ་བི་ཧཱུཾ་ཕཊ། ཨོཾ་ཀཽ་མཱ་རཱི་ཡ་ཧྲི་ཧཱུཾ་ཕཊ། ཨོཾ་ཡ་མེ་ཧྲི་ཧཱུཾ་ཕཊ། ཨོཾ་ཀོ་བའི་རཱི་ཡེ་ཧཱུཾ་ཕཊ། ཨོཾ་ཙ་མུ་ཎྜཱི་ཡེ་ཧྲི་ཡེ་  
ཧཱུཾ་ཕཊ༑ ཨོཾ་ཨཻ་ཤཱ་ནྱཻ་ཧྲི་ཧཱུཾ་ཕཊ། ཨོཾ་མ་བཧཻ་ཧྲིཾ་ཧཱུཾ་ཕཊ། ཨོཾ་ཨ་ཨཱ་ཨཾ་ཨ་ཨ་ཀཱ་རོ་མུ་ཁཾ་སརྦ་དྷ་རྨཱ་ཎཱཾ་ཨཱདྱ་ནུཏྤནྣ་ཏྭ་ཏ་ཨོཾ་ཨཱ་ཧཱུཾ་ཕཊ་སཱ་ཧཱ། ཨོཾ་ཏཱ་རེ་ཏུཏྟཱ་རེ་ཨཱ་ཧཱུཾ་ཕཊ་སཱ་ཧཱ། ཨོཾ་མཱ་རཱི་ཙྱཻ་བ་ར་ལི་བ་དཱ་ལི་བཱ་ར་ཧཱ་མ་ཁི་སརྦ་དུཥྚ་ནཾ་མུ་ཁཾ། བནྡྷ་བནྡྷ་ཧཱུཾ་ཧཱུཾ་ཕཊ། ཨི་མཾ་བ་ལིཾ་པྲ་  
ཏཱི་ཙྪ་ས་མ་ཡ་མ་ནུ་སྨ་ར་ཧཱུཾ་ཕཊ་སཱ་ཧཱ། ཨོཾ་མ་ཧཱ་ཀཱ་ལ་ཨ་ཡ་ཧི་ཨ་ཨཱ་ཧི། མ་ཧཱ་བི་ཧ་ར་པ་ལ་ན་བརྦ་ཌཱ་ཀི་ནཱི་ཡ་ཀྵ་རཱ་ཀྵ་ས་པ་རི་བ་རོ། །ཨད་ཏྲ་སནྣི་ཧི་ཏོ་བྷ་བ་སཱ་ཧཱ། ཨོཾ་ཨ་ད་ཤ་དི་ཀ་ཏྲི་ཨཱ་རྱ་སཾ་བྱ་བྱ་བ་ཏི་ཥྛ་ཏ། སརྦ་ད་ཤ་དི་ཀ་ལོ་ཀ་དྷཱ་ཏུ་བ་ར་མ་ནྱ་པ་རན་ཏད་པ་ར་ཏིང། སརྦ་ཏིག་ལོ་ཀ་པ་  
ཡ༑ མ་ཧཱ་ཀཱ་ལ་བཛྲ་ཨཱ་ཡུ་དྷ་མཱ་ཡ་བཛྲ། བཛྲ་ན་མ། བཛྲ་ག་ལ། བཛྲ་མུ་ས་ལ། ནཱ་ག་བཛྲ། བཛྲ་ཨ་ནི་ལ། བཛྲ་ཤོ་ན་ཌཱ། བཛྲ་ཀྲོ་དྷ། བཛྲ་བྲ་ལ། བཛྲ་ཀནྡྷ་ལི། མོན་བཛྲ། མེ་མ་ཙི་ཏྲ། པྲྀ་ཐི་བི་བདྷྱཻ་བ་ཧཱ། སརྦ་ཨི་ཏྱུ་བ་ས་ར་ག་ཨུ་པ་ཤནྟེ་ཡེ། སརྦ་གནྡྷ་པུ་ཥྤ་དྷཱུ་པ། དའི་བ། ནཻ་བི་དཡེ་  
  
༄༅། །སརྦ་པ་ཏ་ཨ་ལཾ་ཀཱ་ར་དྷ་ནི་ཤྣ་པྲ་ཏཱི་ཙྪ་ཨུ་པ་དུ་ཛ། སརྦ་དུ་ཥྚ་ནཱཾ། ཀཱ་ཡ་བཱ་ཀ་ཙིཏྟཾ། སྟཾ་བྷ་ཡ་སྟཾ་བྷ་ཡ། མ་མ་སརྦ་ཨ་ཤཾ་པ་རི་པུ་ར། ཡ་ཐཱ་ཡ་བཱ། ཧཱ་སཱཾ་ས་རཾ་མ་མ་སརྦ་ས་ས་ཏཾ་ནཾ་ཙ། སཏྶུ་ཁ་སིདྡྷི་ཡེ་སཱ་ཧཱ། ཨཱ་ཀཱ་བྷཱ་བནྡུ་ཧཱུཾ་ཧཱུཾ་ཕཊ་སཱ་ཧཱ། ཨོཾ་བཛྲ་ཌཱ་ཀི་ས་མ་ཡ་མ་ནུ་པཱ་ལ་ཡ། བཛྲ་ཌཱ་ཀི་  
ཏྭེ་ནོ་པ་ཏི་ཥྛ་དྲྀ་ཌྷོ་མེ་བྷ་བ། སུ་ཏོ་ཥྱོ་མེ་བྷ་བ། ཨ་ནུ་ར་ཀྟོ་མེ་བྷ་བ། སུབོཥྱོ་མེ་བྷ་བ། སརྦ་སིདྡྷི་མམེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿ་ཀུ་རུ་ཧཱུཾ། ཧ་ཧ་ཧ་ཧ་ཧོཿ། བྷ་ག་ཝཱ་ན། སརྦ་ཏ་ཐཱ་ག་ཏ་ཌཱ་ཀི་མ་མེ་མུཉྩ། ཌཱ་ཀི་བྷ་བ་མ་ཧཱ་ས་མ་ཡ་ས་ཏྭ་ཨཿ་མུཿ་ཨོཾ་དྲི་ཏ་རཥྚ་ཡ་ག་ག་ན་དྷ་ཝ་སེ་ནཱ་དཧི་པ་ཏ་ཡེ་མི་མཾ་བ་ལིཾ་པྲ་ཏཱི་ཙྪ་ས་མ་  
ཡ་མ་ནུ་སྨ་ར་ཡ་ཧཱུཾ་ཧཱུཾ་ཕཊ་སཱ་ཧཱ་ཨོཾ་བཻ་ཤ་ར་མ་ཎ་ཡ་ཡཀྵ་སེ་ནཱ་དཧི་པ་ཏ་ཡེ་ཨི་མཾ་བ་ལིཾ་པྲ་ཏཱི་ཙྪ་ས་མ་ཡེ་མ་ནུ་སྨ་ར་ཨཿ་ཧཱུཾ་ཧཱུཾ་ཕཊ་སཱ་ཧཱ། ཨོཾ་བའི་རུ་ཌཱ་ཀ་ཡ་མ་ཧཱ་ཀུམྦྷ་དྷཱ་དཧི་པ་ཏ་ཡེ། ཨི་མཾ་བ་ལིཾ་པྲ་ཏཱི་ཙྪ་ས་མ་ཡ་མ་ནུ་སྨ་ར་ཨཱ་ཧཱུཾ་ཧཱུཾ་ཕཊ་སཱ་ཧཱ། ཨོཾ་བི་རུ་པ་ཀྵ་མ་ཧཱ་ནཱ་གཱ་དཧི་པ་ཏ་ཡེ་ཨི་མཾ་བ་ལིཾ་བྲ་ཏཱི་ཙྪ་  
ས་མ་ཡ་མ་ནུ་སྨ་ར་ཨཿ་ཧཱུཾ་ཧཱུཾ་ཕཊ་སཱ་ཧཱ། ཨོཾ་གན་དྷ་རྦ་ཨ་དཧི་པ་ཏ་ཡེ་བི་ཙ་ཏྲ། ཨ་གནྡྷ་ཡོ། མ་མ་ཀ་རྱ་ས་ཏ་ཡེ། ཨི་ཧ་ཡནྟུ། བྷ་ག་བཱཾ་བཛྲ་དྷ་ར་ཤ་ས་ནེ་ཏིཥྛ་ནྟུ། ཨ་ཏྲ་སནྣི་ཧི་ཏོ་བྷ་བཎ་སཱ་ཧཱ། ཨོཾ་སྭ་བྷཱ་ཝ་ཤུདྡྷ་རྨཱ་སྭ་བྷཱ་ཝ་ཤུདྡྷོཧཾ། ཨོཾ་ཨ་ཀཱ་རོ་མུ་ཁ་སརྦ་དྷ་རྨཱ་ཎཱཾ་ཨཾ་དྱ་ནུ་ཏྤནྣ་ཏཱ་ཏ་ཨོཾ་  
ཨཱ་ཧཱུཾ་ཕཊ་སཱ་ཧཱ། ཨོཾ་ཨ་རལླི་ཧོ་ཛཿ་ཧཱུཾ་བཾ་ཧོཿ། བཛྲ་ཌཱ་ཀི་ནྱ་ས་མ་ཡ་སྟྭཾ་དྲྀ་ཤྱ་ཧོ། །ཨོཾ་བི་ཙི་པི་ཙི་སྨ་ཤན་རྦ་སི་བྷྱོ། །མ་ཧཱ་པི་ཤཱ་ཙ་བྷྱ། ཨི་མཾ་བ་ལིཾ་གྲྀ་ཧྣ་ཏ་བཧུ་ཉྫ་ཐ་པི་པ་ཐ། མ་མེ་ཥྚ་སིདྡྷི་མམེ་པྲ་ཡཙྪ་ནྟུ་སཱ་ཧཱ། ཨོཾ་དཧི་པ་ཀྵི་རཱ་ཛ་ཡ། ཨཱ་གཙྪ་ཨཱ་གཙྪ་སརྦ་དུཥྚཱཾ་ནཾ་མུ་ཁཾ་བྷནྡྷ་ཀུ་རུ་མ་ཧཱ་ཀཱ་ལ་ཀུ་ཏ་  
བི་ཤ་པ་ཧི་རི་ཤྲཱི་གྲ་ས་མ་ཡེ་ཏིཥྛ། སྟུཾ་སྟུཾ་སྟུཾ་ས་ས་ས་ཧཱུཾ་ཧཱུཾ་ཧཱུཾ་ཕཊ་ཕཊ་ཕཊ་སཱ་ཧཱ། ཨོཾ་སརྦ་ཏ་ཐཱ་ག་ཏ་ནཻ་བི་ཏྱེ་ས་མ་ཡ་ས་མུ་དྲ། སྥ་ར་ཎ་ཤྲི་ཡེ་ཧཱུཾ་ཨོཾ་ན་མོ་བྷ་ག་བ་ཏེ་ཨཱ་རྱ་བ་ར་མ་ཨ་ཤྲཱ་ཡ་ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀྶཾ་བུདྡྷཱ་ཡ་ཨོཾ་ཏཱ་ཏྟཱ་རེ་རུ་རེ་སཱ་ཧཱ། ཨོཾ་གྲྀ་ཧྞ་གྲྀ་ཧྞ་པུཥྤ་དྷཱུ་པ་པ་ལིཾ་ཨི་མཾ་  
སརྦ་ཨུ་པ་ཙ་ར་སམྦ་ནྣ་མ། ཁ་གཱ་དཧི་བ་ཏེ་ཁ་ཁ་ཁཱ་ཧི་ས་མ་ཡ་མ་ནུ་སྨ་ར་ཨཿ་ཧཱུཾ་ཕཊ་སཱ་ཧཱ། ཨོཾ་ཨེ་ཛ་ཧྱ་ཛ་ཧི་ཤྨ་ཤཱ་ན་ཝ་སེ་ནི་མ་མ་ས་པ་རི་བཱ་ར་རཀྵ་ཀུ་རུ་ཨི་ཧ་སནྣི་ཧི་ཏོ་བྷ་བ་སྭ་བ་སཱ་ཧཱ། ཨོཾ་ཀུ་རུ་ཝ་ད་ཏྲ་ལི། སིདྡྷི་མུ་ཁི་ཤྨ་ཤ་ན་ཁ་སི་ནི། །པྲེ་ཏ་ཝ་ཏ་ནི་ཙཎྜི་ཀ་ར་ལི། །རུ་དཧི་ར་པྲི་ཡེ་  
  
གོ་གད་ཙི། །ཀི་ལི་ཀི་ལི། །ར་བེ་བཛྲ་པྲི་ཏི་ཝ་ན་མི་དྷ་བཧུ་ཉྫ་ཏི། བྷ་ག་ནི་གུ་ཧྱ་ན་དུ་ཏེ། དཧུ་མཾ་ག་རི། ཅཎྜ་ཀཱ་ར་ལི། ཏིཥྛ་ཏི་ཥྛ། ཨི་མཾ་ཨུ་ཙྪ་ཥྛ། བ་ལིཾ་གྲི་ཧྣ་སརྦ་དུ་ཥྚ་བྷ་ཀྵ་ཡ། ཧཱུཾ་ཕྲུཾ་ཕཊ་སཱ་ཧཱ། ཨོཾ་བ་ལེ་པ་ཏ་ལེ་མ་ཧཱ་པ་ཏ་ལེ་ཧཱུཾ་ཧཱུཾ་ཛྷ་སཱ་ཧཱ། ཧཱུཾ་ཧཱུཾ་ཧོ་ཧོ་ཨཱ་ཀ་རྵ་ཡ། ཨཱ་ཀ་རྵ་ཡ། ས་  
མ་ཡ་ཨདྷི་བ་ཏེ་ཧཱུཾ་ཕཊ་སཱ་ཧཱ། ཨོཾ་ཨཱ་ག་ཙྪ་ཨཱ་གཙྪ་མ་ཧཱ་ནཱ་ག་ཨདྷི་པ་ཏེ་སརྦ་བཧུ་བཧུ་བ་ཧཱུཾ་ཕཊ་སཱ་ཧཱ། ཧཱུཾ་ཨ་བརྡ་ར་ཨ་བརྡ་ར། ཨོཾ་པ་ཏ་ལེ་བ་ཏ་ལེ་བྷ་ཀྵ་པྲི་ཡ། ཨོཾ་ཀི་ནི་མ་དཧེ་ཧཱུཾ་ཧཱུཾ་སྭ་ཧཱ། ཨོཾ་དྷ་ན་ཨ་དཧི་པ་ཏ་ཡེ་པ་ཏ་ལ་བྲུཾ་སཱ་ཧཱ། ཨོཾ་ཀ་ཀ་ཀནྡྷ་བ་བ་བནྡྷ་ན། ཁ་ཁ་ཁནྡྷ་ན། སརྦ་དུ་ཥྚཱཾ་ནཾ་  
ཧ་ན་ཧ་ན། ག་ག་ག་ཏ་ཡ། ཨ་མུ་ཀ་སྱ། ཤཱནྟིཾ་ཀུ་རུ་ཧཱུཾ་ཧཱུཾ་ཕཊ་ཛ་སཱ་ཧཱ། ཨོཾ་ཏི་ཥྛ་ཧཱུཾ་བཀྵ་བཀྵ་ཛྫ་ཛྫ་སཱ་ཧཱ།། །།དེ་ལྟར་སྔགས་རྣམས་བསྟན་ནས་ནི། །ཁྱད་པར་བྱིན་རླབས་བསྟན་པ་ནི། །དེ་ནས་བློ་དང་ལྡན་པ་ཡིས། །གལ་ཏེ་སྦྱོར་བ་གཞན་དང་བཅས། །ཚོན་ཆེན་གྱིས་ནི་གོས་དག་གམ། །  
དར་ལ་སོགས་པ་གོན་ནས་ནི། །རྡོ་རྗེ་དྲིལ་བུ་དེ་བཞིན་དུ། །རྒྱན་རྣམས་ཀུན་གྱིས་མཛེས་པར་བརྒྱན། །ཤར་ལ་སོགས་པའི་ཕྱོགས་རྣམས་སུ། །ལས་ཀྱི་སྐབས་དང་བསྟུན་ཏེ་བལྟ། །འདུག་སྟངས་ལ་སོགས་དེ་བཞིན་སྦྱར། །བསྐྱེད་པའི་རིམ་པ་ཚུལ་བཞིན་བསྒོམ། །མྱུར་པར་འདོད་  
ན་རྫུས་སྐྱེས་ཚུལ། །མཆོད་བྱ་སྤྲུལ་དང་སྤྱན་དྲང་བ། །གང་འདོད་པ་ནི་བྱ་བ་ཡིན། །གཉིས་ཀས་བྱ་བར་འདོད་པའང་ཡོད། །ཐུན་མོང་བྱིན་རླབས་གོང་བཞིན་ནོ། །ཁྱད་པར་བྱིན་རླབས་བསྟན་པ་ནི། །ཟླ་བ་ཨོཾ་ནི་བསམས་ནས་སུ། །འོད་ཟེར་སྟོབས་ཀྱིས་རྣམ་རྟོག་སྦྱོང། །ཉི་མར་ཨ་ནི་  
བསམས་ནས་ཀྱང། །དྲི་མ་མེད་པར་བསམ་པར་བལྟ། །གཉིས་ཀའི་ཧཱུཾ་གིས་འོད་དུ་འབར། །ཧས་སུ་བདུད་རྩི་ཞུ་བར་བསམ། །ཡི་གེ་རཾ་གྱིས་མཚན་མ་བསྲེགས། །ཡཾ་གིས་བདུད་རྩི་དྲི་མེད་འགྱུར། །ཨོཾ་གྱིས་གང་འདོད་དོན་རྣམས་འགྲུབ། །ཧཱུཾ་གྱིས་སྦྱངས་ནས་ཨཱ་ས་སུ་འབར། །  
ཨོཾ་གྱིས་རྟོགས་པར་བྱ་བ་ཡིན། །རྒས་སུ་གཟུགས་བཅོམ་ཧྲཱི་ཡིག་ནི། །རོལ་སོགས་པ་བཅོམ་པ་ཡིན། །ཧོས་སུ་བདུད་རྩི་འབར་བར་བསམ། །ཡང་ན། ཧྲཱི་ས་སུ་རོ་དང་ཧོས་སུ་དྲི། །བདུད་རྩིའི་རང་བཞིན་ཉིད་དུ་བལྟ། །རི་རབ་རྡོ་རྗེས་དཀྲུགས་ནས་ཀྱང། །ཡེ་ཤེས་བདུད་རྩི་བསྟིམ་  
  
༄༅། །པའམ། །ཧཱུཾ་ནི་གཅིག་པུས་སྦྱང་ཞིང་བསྲེག་ཡེ་ཤེས་ཀྱང་ནི་ངེས་སུ་དབབ། །སོ་སོ་རྩ་བའི་སྔགས་ཀྱིས་ནི། །ལན་གསུམ་ལན་བུན་བརྗོད་པས་སུ། །སྦྱང་ཞིང་བྱིན་གྱིས་བརླབ་པ་དང། །སྔགས་རྣམས་སོ་སོའི་ནུས་མཐུ་ནི། །རྒྱུད་རྣམས་སོ་སོར་  
དག་ནས་ནི། །འབྱུང་བ་དག་གིས་བརླབ་པའམ། །སྔགས་ནི་གོང་མ་ལེན་ཞེས་བྱ། །སོ་སོ་ལྷ་ཡི་ཡིག་འབྲུས་ཀྱང། །ལན་གསུམ་ལན་བདུན་སྦྱང་བ་ཡིན། །དེ་ལྟར་བྱིན་རླབས་མན་ངག་རྣམས། །འཇིག་རྟེན་འདས་དང་འཇིག་རྟེན་པའི། །བྱིན་རླབས་མན་ངག་སྐབས་དང་  
སྦྱར༑ །བྱིན་གྱིས་བརླབས་པའི་ལས་རྣམས་སོ། །ཕྱག་རྒྱ་བཅིངས་པའི་སྦྱོར་བ་ནི། །ཐུན་མོང་ཕྱག་རྒྱ་ཐམས་ཅད་ནི། །རྡོ་རྗེ་ཐལ་མོའི་ཚུལ་དུ་ནི། །བཅངས་ནས་ཁ་ནི་དབྱེ་བ་དང། །རྡོ་རྗེ་སེ་གོལ་གཏོགས་ལའོ། །ལག་པ་གཡོན་པའི་གུང་མོ་བསྒྲེང། །མཐེ་ཆུང་མཐེ་བོས་སོ་  
སོར་བཀུག་མཛུབ་མོ་སྲིན་ལག་ཅུང་ཟད་དགུག་མཁའ་ལྡིང་དགུག་པའི་ཕྱག་རྒྱའོ། །རྩེ་གསུམ་ཕྱག་རྒྱས་བྱིན་གྱིས་བརླབ། །རྡོ་རྗེ་ཁུ་ཚུར་གཉིས་བཅིངས་ནས། །རྒྱབ་དང་རྒྱབ་ཏུ་སྦྱར་བར་བྱ། །པདྨ་ས་གདུགས་སྤྲེལ་ནས་སུ། །དཀར་པོ་དང་ནི་གི་ཝང་བསྒྲེང། །དཀར་  
པོ་ཅུང་ཟད་བཀུག་པ་ཡིས། །ལྷ་མིན་དགུག་པའི་ཕྱག་རྒྱ་ཡིན། །ཟླ་བ་སྣོད་ལ་རེག་ནས་ནི། །ཉི་མ་རྡོ་རྗེ་ཁུ་ཚུར་བཅིང། །དཀར་པོ་བསྒྲེངས་ཏེ་བྱིན་གྱིས་བརླབ། །ཟླ་བ་ཁུ་ཚུར་བསྟན་བཅིངས་ལ། །རྣམ་ཤེས་ཀྱང་ནི་ས་གདུགས་བརྐྱང། །ཉི་མ་ལག་པ་ལེགས་བརྐྱང་སྟེ་  
གདེངས་པའི་ཚུལ་དུ་སྟེང་དུ་སྦྱར། །ཕྱག་རྒྱས་སྣོད་ལ་རེག་པར་བྱ། །ཁུ་ཚུར་གཉིས་ནི་སྦྱར་ནས་སུ། །སྙིང་གའི་ཕྱོགས་སུ་སྦྱར་བར་བྱ། །རྡོ་རྗེ་ཁུ་ཚུར་གཉིས་སྦྱངས་ནས། །རྒྱབ་དང་རྒྱབ་ཏུ་སྦྱར་བར་བྱ། །པདྨ་དག་ནི་ས་གདུགས་སྦྲེལ། །དཀར་པོའི་གི་ཝང་སྒྲོག་ཏུ་བྱ། །  
དེ་བཞིན་ཕྱག་རྒྱས་བྱིན་བརླབ་ཅིང། །དགུག་པ་ཡང་ནི་ཤེས་པར་བྱ། །ཕྱག་རྒྱའི་མན་ངག་གཞན་སོགས་ཀྱང། །སྐབས་དང་སྦྱར་ཏེ་ཤེས་པར་བྱ། །གཏོར་མའི་རྫས་རྣམས་སོ་སོ་དང། །མཎྜལ་ལ་སོགས་ཆོ་ག་དང། །དེ་ལ་སོགས་པའི་མན་ངག་རྣམས། །ཐབས་  
  
།སྣ་ཚོགས་གཏོར་མས་རྒྱས་པར་བསྟན། །དེ་དང་མཐུན་པར་ཤེས་པར་གཏོར་མའི་ལས་སྣ་ཚོགས་པའི་ཆོ་ག་སྟེ་དང་པོའོ།། །།ཚོགས་ཀྱི་ལས་ཀྱི་སྦྱོར་ཀ་བསྟན་པ་ནི། །ཚོགས་ཀྱི་བྱ་བའི་རིམ་པ་རྣམས། །ཚོགས་ཀྱི་འཁོར་  
ལོར་ཤེས་པར་བྱ། །ཆོ་གའི་ལས་རྣམས་འདི་རུ་བསྟན། །འཁོར་ལོ་ཕྱི་ནང་གསལ་བ་ལ། །ཆོ་གའི་རིམ་པ་སྐབས་དང་སྦྱར། །ཕྱི་མཆོད་དང་མཆོད་གསང་བའི་མཆོད། །ཕྱི་མཆོད་རིམ་པ་བསྟན་པ་ནི། །ཕྱི་ལ་ཡང་ནི་གཉིས་སུ་བསྟན། །མི་ཟད་དབྱིབས་ཀྱི་མཆོད་པ་ནི། །རྣལ་འབྱོར་  
རྒྱུད་དུ་ཤེས་པར་བྱ། །མཚན་ལྡན་དྲི་མེད་སྣོད་མཆོག་ཏུ། །བྱང་ཆུབ་སེམས་ཀྱི་དྲི་མེད་ཆུ། །དཀྱིལ་འཁོར་བཞུགས་པའི་ལྷ་ལ་དབུལ། །ཐུགས་རྗེས་དགོངས་ལ་བཞེས་སུ་གསོལ། །ཞེས་བྱ་བ་ལ་སོགས་པས་བཏང་ངོ། །ཨོཾ་ན་མོ་ནཱི་ལམྦ་ར་དྷ་ར་བཛྲ་པཱ་ཎི་མནྡལ་དེ་བ་ཏ་  
ནན་ཏཱ་ནཱ་ན། ཨ་ཧ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཉེ་ཧཱུཾ། དྷཱུ་པ་ནི་རྱ་མི་ཧཱུཾ། ཨཱ་རོ་ལྀ་ཀ་ནི་རྱཱ་མི་ཧཱུཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་བི་དཡེ། ཤ་པྡེ། ནྲྀ་ཏ། ན་མ་པ་ས། སྤ་རྵ། ནན་ནན་རད་ན། སརྦ་བསྟུ། གནྡྷ་རྦ། བཛྲ་ལཱ་སྱེ་ཧཱུཾ། བཛྲ་མཱ་ལེ་ཧཱུཾ། བཛྲ་གའི་ཏི་ཧཱུཾ་  
བཛྲ་ནྲྀ་ཏྱ་ཧཱུཾ། བཛྲ་དྷཱུ་པེ་ཧཱུཾ། བཛྲ་པུཥྤེ་ཧཱུཾ། བཛྲ་ཨཱ་ལོ་ཀེ་ཧཱུཾ་ཧཱུཾ། བཛྲ་གནྡྷེ་ཧཱུཾ། རེ་རེ་ལ་ཡང་རྡོ་རྗེའི་གླུ་གསུམ་གསུམ་བརྗོད་ལ། །ལྷ་མོ་དཔག་མེད་སྤྲུལ་ནས་ཀྱང། །དཀྱིལ་འཁོར་ལྷ་ལ་མཆོད་པ་དབུལ། །དེ་ནས་མཆོད་པ་ཉི་ཤུ་ནི། །རྡོ་རྗེ་གླུ་ནི་ཕྲ་མོ་ཡིས། །ཧཱུཾ་གི་གླུ་དང་  
སྦྱར་བར་བྱ། །དེ་ནས་པད་ཀོར་སྔོན་འགྲོ་བའི། །སྒེག་པའི་ཚུལ་གྱིས་སྒེག་པ་དང། །པི་ཝང་ཚུལ་གྱིས་འབུད་པ་དང། །གླིང་བུའི་ཚུལ་གྱིས་འབུད་པ་དང། །སིལ་སྙན་ཚུལ་གྱིས་བཀྲོལ་བ་དང། །བརྡབ་པའི་ཚུལ་གྱིས་རྡེབས་པ་དང། །གར་གྱི་ཚུལ་གྱིས་ཡན་ལག་བསྐྱོད། །  
རླུང་གི་ཚུལ་གྱིས་གཡོབ་པ་དང། །རྒྱལ་མཚན་ཚུལ་གྱིས་བསྒྲེང་བ་དང། །བླ་རེའི་ཚུལ་གྱིས་བྲེ་བ་དང། །བ་དན་ཚུལ་གྱིས་སྒེག་པ་དང། །ཅང་ཏེའུ་ཚུལ་གྱིས་རྡེབས་པ་དང། །གདུགས་ཀྱི་ཚུལ་གྱིས་དབུབ་པ་དང། །རྔ་ཡི་ཚུལ་གྱིས་འཛུམ་པ་དང། །གར་གྱི་ཚུལ་གྱིས་  
  
༄༅། །གར་བྱེད་དང། །ཁྲོ་བོའི་ཚུལ་གྱིས་ཁྲོ་བ་དང། །སྒེག་པའི་ཚུལ་གྱིས་སྒེག་པ་དང། །འགྱིང་བའི་ཚུལ་གྱིས་འགྱིང་བ་དང། །མདའ་འདྲེན་བུམ་པ་འཁྱུད་པ་དང། །རྡོ་རྗེ་གསོར་ཞིང་ཕྱག་འཚལ་བའི། །ཚུལ་གྱིས་འདུད་པར་བྱེད་པ་སྟེ། །ཕྱག་རྒྱའི་མཆོད་པ་ཉི་ཤུ་ཉིད། །རྡོ་རྗེ་  
དྲིལ་བུ་རོལ་བཅས་པའི། །གླུ་ཡི་སྒྲ་ཡིས་དགའ་བར་བྱ། །ལྷ་མོ་དཔག་མེད་སྤྲུལ་ནས་ནི། །ཇི་ལྟར་མཉེས་པའི་མཆོད་པ་དབུལ། །དེ་ནས་བདུད་རྩི་ལྔ་པོ་ཉིད། །ལྷ་གསུམ་གྱིས་ནི་བསྒྲུབས་ནས་ཀྱང། །མཚན་ལྡན་སྣོད་མཆོག་བཀྲམ་ནས་ཀྱང། །ཉི་མ་པདྨར་གཞག་པར་བྱ། །  
རྡོ་རྗེ་སྲིན་མཐེབ་སྦྱར་ནས་ཀྱང། །ཐིགས་པའི་གཏོར་མ་ཀུན་ལ་དབུལ། །རྣལ་འབྱོར་ཤེས་རབ་གར་རྣམས་བསྐོར། །ཡང་ན་བཟློག་པས་ཐབས་ཀྱང་དེ། །ལན་གསུམ་མཆོད་པས་གནས་གསུམ་གྱི། །སྐུ་གསུང་ཐུགས་ཀྱི་ལྷ་གསུམ་མཉེས། །རྡོ་རྗེ་གླུ་དང་ལྡན་པ་ཡིས། །སྔགས་ནི་  
ལན་གསུམ་བརྗོད་པར་བྱ། །སོ་སོའི་རྩ་བའི་སྔགས་མཐའ་ལ། །བདུད་རྩིའི་སྔགས་ནི་གདབ་པར་བྱ། །དེ་ནས་ལྕགས་ཀྱུ་ལྔ་པོ་ནི། །གོང་མ་བཞིན་དུ་དབུལ་བར་བྱ། །ལྷ་མོ་དྲུག་གི་མཆོད་པ་ནི། །གཟུགས་ཀྱི་རྡོ་རྗེའི་ལྷ་མོ་ནི། །གཟུགས་བརྙན་བཞིན་དུ་རྒྱས་མཛད་མ། །ཁ་དོག་དབྱིབས་ལྡན་མཆོད་པ་དབུལ། །  
བདེ་གཤེགས་སྤྱན་མཆོག་རྒྱས་གྱུར་ཅིག་སྒྲ་ཡི་རྡོ་རྗེ་ལྷ་མོ་ནི། །གསུང་དབྱངས་ཡན་ལག་བརྒྱད་ལྡན་པའི། །སྒྲ་སྙན་ཡིད་འོང་མཆོད་པ་དབུལ། །བདེ་གཤེགས་སྙན་མཆོག་རྒྱས་གྱུར་ཅིག་རྡོ་རྗེ་ལྷ་མོ་དྲི་ལྡན་མ། །དྲི་ཞིམ་བདུག་སྤོས་དང་བསུང་ལྡན། །དྲི་ཞིམ་ཡིད་འོང་མཆོད་  
དབུལ་བས། །ཤངས་ཀྱི་མཆོག་རྣམས་རྒྱས་གྱུར་ཅིག་རྡོ་རྗེ་ལྷ་མོ་རོ་ལྡན་མ། །རོ་མཆོག་རྒྱས་ལྡན་མཛེས་པ་འདི། །ཡིད་འོང་དཔག་མེད་མཆོད་པ་འབུལ། །བདེ་གཤེགས་ལྗགས་ནི་རྒྱས་གྱུར་ཅིག་རྡོ་རྗེ་ལྷ་མོ་རེག་ལྡན་མ། །ན་བཟའ་ལི་ཀ་མཛེས་པ་བསྣམས། །ཡིད་འོང་དཔག་  
མེད་མཆོད་པ་འབུལ། །བདེ་གཤེགས་སྐུ་རྣམས་རྒྱས་གྱུར་ཅིག་རྡོ་རྗེ་ལྷ་མོ་ཆོས་ལྡན་མ། །རིན་ཆེན་འབར་བའི་ཆོས་སྒྲོགས་མ། །ཡིད་འོང་དཔག་མད་མཆོད་པ་འབུལ། །བདེ་གཤེགས་ཐུགས་མཆོག་རྒྱས་གྱུར་ཅིག་སེམས་དཔའ་ཆེན་པོ་དང་པོ་མཆོག་དགྱེས་ཆེན་རྣམས་ཀྱི་  
  
།ཀུན་དུ་བཟང་པོ་ཀུན་གྱི་བདག་རྡོ་རྗེ་སྙེམས་པ་བདག་པོའི་བདག་ཐུགས་ཀྱི་སེམས་དཔའ་ཏིང་འཛིན་མཆོག་རྡོ་རྗེའི་རྡོ་རྗེ་སྟོབས་པོ་ཆེ། །ཀུན་དུ་བཟང་པོ་སྤྱོད་པའི་མཆོག་བདུད་ཀྱི་བདུད་སྡེ་འཇོམས་པ་པོ། །སེམས་དཔའ་ཀུན་གྱི་སེམས་བྱང་ཆུབ། །སངས་  
རྒྱས་བྱང་ཆུབ་མཆོག་སྐྱེས་མཆོག་རྡོ་རྗེ་ཧཱུཾ་སྟེ་ཧཱུཾ་མཛད་པ། །འཇིག་རྟེན་དབང་ཕྱུག་ནོར་སྦྱིན་པ། །འདོད་ཆགས་ཆེན་པོ་བདེ་བ་ཆེ། །འདོད་དང་ཐར་པ་ནོར་ཆེ་བ། །དུས་གསུམ་སྲིད་གསུམ་མཆོག་གསུམ་སྟེ། །འཇིག་རྟེན་གསུམ་མཆོག་ཁམས་གསུམ་པ། །མི་རྒྱུ་བ་ནི་མཆོག་  
ཏུ་གསོལ། །ཤིན་ཏུ་ཕྲ་དང་སྦོམ་པོའི་ཚོགས། །རྒྱུ་བ་རྣམས་ཀྱི་རབ་མཆོག་བརྙེས། །སྲིད་པའི་འཁོར་ལོ་སྦྱོང་མཛད་པ། །ཐོག་མཐའ་མེད་ཅིང་གསལ་བ་མིན། །ཤེས་རབ་སྡུད་ལ་རྣམ་པར་གནས། །ཐུགས་ཀྱི་ཕྱག་རྒྱ་སྙོམས་ཞུགས་པ། །དེ་ཉིད་རྡོ་རྗེ་སེམས་དཔའ་ཡི། །རྡོ་རྗེ་ཁྲོ་  
བོ་ཁྲོ་ཆེན་པོ། །འཇིགས་པའི་མེ་ནི་འདུལ་མཛད་པ། །གདུག་པའི་མཆོག་ནི་འདུལ་བ་ཆེ། །དྲག་པོའི་དྲག་མཆོག་འཇིགས་བྱེད་པ། །དེ་བཞིན་གཤེགས་པའི་དངོས་གྲུབ་ཆེ། །ཆོས་ཀྱི་ལས་ཆེན་འཛིན་པ་པོ། །དམ་ཆོས་ལས་ནི་བཟང་པའི་ལམ། །བྱང་ཆུབ་སེམས་ནི་སྤྱོད་པར་  
མཛད། །ཐམས་ཅད་དག་ཏུ་པདྨ་ཆེ། །ཤེས་རབ་ཐབས་ཀྱི་ནོར་ཆེ་བ། །འདོད་ཆགས་དག་པའི་ཏིང་འཛིན་མཆོག་སྣ་ཚོགས་ཆགས་པའི་དང་དབང་ཕྱུག་ཆེ། །ནམ་མཁའ་མཐའ་ལས་བརྟགས་པའི་དོན། །སེམས་ཅན་ཀུན་གྱི་གནས་ཆེན་པོ། །དཔལ་གྱི་འབྱོར་པ་འབྱོར་པའི་རྒྱལ།།  
བསམ་པ་ཐམས་ཅད་རྫོགས་མཛད་པ། །ཕྱག་འཚལ་ཕྱག་འཚལ་ཕྱག་འཚལ་འདུད། །ཕྱག་འཚལ་འདུད་ཅིང་ཕྱག་འཚལ་འདུད། །དད་པས་ཁྱེད་ལ་འདུད་བགྱིས་པས། །བདག་སེམས་རྡོ་རྗེ་སེམས་གྲུབ་མཛོད། །རྡོ་རྗེ་ལྷ་མོའི་མཆོད་པ་དང། །ཏེ་ན་ཏེ་ཏེ་ཧཱུཾ་ཞེས་བྱ་བ་ལ་སོགས་  
བ་ཡང་གཏང་ངོ། །དང་པོ་འདྲེན་པའི་ཚིགས་བཅད་ནི། །འཁོར་ལོ་ཉིད་དང་མཐུན་པར་བྱ། །བསྟོད་པ་ལ་སོགས་རྒྱས་པར་བྱའོ། །ཐ་མ་འདྲེན་པའི་ཚིགས་བཅད་ནི། །དམ་ཚིག་སྤྱོད་པ་ཐམས་ཅད་ལ། །ཚིགས་བཅད་འདིས་ནི་སྦྱིན་པར་བྱ། །ལྟོས་ཤིག་མཛེས་པ་དམ་པའི་ཆོས། །  
  
༄༅། །འདི་ལ་ཐེ་ཚོམ་བྱར་མི་རུང། །ཁྱི་དང་བྲམ་ཟེ་གདོལ་པ་གསུམ། །རང་བཞིན་པས་གཅིག་པས་ལྷན་ཅིག་བཟའ། །པདྨའི་གར་སྐོར་སྔོན་འགྲོ་བས། །གཞན་གྱིས་དེ་བཞིན་བཟུང་ནས་ཀྱང། །སྦོམ་པོས་ཆུང་དུ་མནན་ནས་ཀྱང། །ལྷག་མ་རྩེ་  
གསུམ་ལྟ་བུར་བྱ། །ཉི་མར་ཟླ་བ་བཞག་ནས་ནི། །ཚིགས་བཅད་འདི་ནི་རྗེས་སུ་བཟླ། རིན་ཐང་མེད་པའི་དམ་པའི་ཆོས། །འདོད་ཆགས་དྲི་བྲལ་ལེགས་འོང་ཅིང། །གཟུང་དང་མཚན་མ་རྣམ་སྤངས་པ། །དེ་ཉིད་གནས་ལ་ཕྱག་འཚལ་ལོ། །དེ་ནས་རྣལ་འབྱོར་སོ་སོ་ཡིས།།  
ནང་གི་འཁོར་ལོ་གསལ་བསྒོམས་ནས། །ཁྲུས་ནི་རྣམ་གསུམ་བྱ་བར་གསུངས། །དེ་ནས་རྣལ་འབྱོར་ཅི་དགར་རོལ། །རྡོ་རྗེ་སྨེ་གདུང་བཤགས་པ་ནི། །བདག་ཅག་རྣལ་འབྱོར་སྒྲུབ་པ་པོས། །བླ་མ་ཡི་དམ་ལྷ་དང་ནི། །དཀྱིལ་འཁོར་བཞུགས་པའི་སྤྱན་ལམ་དུ། །སྡོམ་པ་  
གསུམ་ལ་གནས་པ་དང། །ཁྱད་པར་ནང་གི་སྔོམ་པ་ནི། །བསྔོ་ཞིང་བགྲང་བར་ཁས་བླངས་ནས། །ཚུལ་བཞིན་མ་གྱུར་བཤགས་པར་བགྱི། །བླ་མ་རྡོ་རྗེ་སློབ་དཔོན་ལ། །གཤེ་ཞིང་སྨད་པ་ལ་སོགས་བཤགས། །བདེ་གཤེགས་བཀའ་ཡི་ཆོས་རྣམས་ལ། །གཞུང་བཞིན་མ་  
གྱུར་འཁྲུལ་པ་བཤགས། །རྣལ་འབྱོར་ལམ་གཅིག་སྤུན་རྣམས་ལ། །རྩོད་པ་ལ་སོགས་བགྱིས་པ་བཤགས། །སྙིང་རྗེའི་ཡུལ་གྱུར་སེམས་ཅན་ལ། །སྙིང་རྗེ་ལ་སོགས་སྤངས་པ་བཤགས། །ཆོས་རྣམས་ཀུན་གྱི་རྩ་བ་སྟེ། །བྱང་སེམས་ཕྱི་ནང་སྤངས་པ་བཤགས། །རང་  
དང་གཞན་གྱི་གྲུབ་མཐའ་ལ། །སྨད་ཅིང་སྤངས་པར་གྱུར་པ་བཤགས། །མ་སྨིན་པ་ཡི་སེམས་ཅན་ལ། །མན་ངག་གསང་བ་བསྒྲགས་པ་བཤགས། །ཕུང་པོ་ལྷ་ཡི་དཀྱིལ་འཁོར་ལ། །སྨད་ཅིང་སྤངས་པ་ལ་སོགས་བཤགས། །རང་བཞིན་དག་པའི་ཆོས་རྣམས་ལ། །ཐེ་ཚོམ་  
ལ་སོགས་བགྱིས་པ་བཤགས། །བསྟན་པ་ལ་གནོད་སེམས་ཅན་ལ། །མ་བསྒྲལ་བྱམས་པ་བགྱིས་པ་བཤགས། །ཆོས་ཉིད་སྤྲོས་དང་བྲལ་བ་ལ། །ཡོད་མེད་མཚན་མར་བརྟགས་པ་བཤགས། །སེམས་ཅན་དད་དང་ལྡན་པ་ལ། །སེམས་སུན་ཕྱུང་བར་བྱས་པ་བཤགས།།  
  
།མ་བརྟེན་བགྲང་བསྔོ་མ་བགྱིས་བཤགས། །བུད་མེད་ཤེས་རབ་རང་བཞིན་ལ། །མ་སྨིན་སྤངས་པ་ལ་སོགས་བཤགས། །རྩ་བའི་དམ་ཚིག་ཇི་སྙེད་ཀུན། །ཚུལ་བཞིན་མ་བསྲུངས་རྔོ་མ་ཐོག་བདེ་གཤེགས་བཀའ་དང་མ་མཐུན་པ། །  
ཇི་སྙེད་བགྱིས་པ་དེ་དག་ཀུན། །རྡོ་རྗེ་སློབ་དཔོན་ཡི་དམ་ལྷ། །གསང་བའི་དཀྱིལ་འཁོར་ལྷ་རྣམས་དང། །མ་མོ་མཁའ་འགྲོའི་ཚོགས་བཅས་ལ། །འགྱོད་པའི་སེམས་ཀྱིས་མཐོལ་ལོ་བཤགས། །རྣལ་འབྱོར་བྱིན་རླབས་མ་བགྱིས་པར། །ནན་རྟགས་འཇུག་པ་བགྱིས་པ་  
བཤགས། །བླ་མའི་མན་ངག་མ་ཐོབ་པར། །ནན་རྟགས་ཆོས་རྣམས་བགྱིས་པ་བཤགས། །མི་ཟབ་ལམ་གཅིག་སྤུན་རྣམས་ལ། །རྩོད་པ་ལ་སོགས་བགྱིས་པ་བཤགས། །གསང་བའི་མན་ངག་ཤེས་གྱུར་ཀྱང། །སྣོད་ལྡན་རྣམས་ལ་མ་བསྟན་བཤགས། །དད་  
དང་ལྡན་པའི་སེམས་ཅན་ལ། །ཆོས་རྣམས་ལོག་པར་བསྟན་པ་བཤགས། །རྣལ་འབྱོར་ལ་སོགས་མི་ཤེས་པར། །སྔགས་པར་ང་རྒྱལ་བགྱིས་པ་བཤགས། །ལྟ་བ་སྤྱོད་པ་མི་གཅིག་པའི། །ཉན་ཐོས་ལམ་དུ་ཞག་འདས་བཤགས། །ཕྱི་ཡི་ཆོས་བཤད་ཡིན་  
པ་ལ༑ །གསང་བའི་ཆོས་རྣམས་བཤད་པ་བཤགས། །མདོར་ན་ཡན་ལག་དམ་ཚིག་རྣམས། །ཉིན་མཚན་བགྲང་བསྔོ་མ་བགྱིས་པ་དང། །བླ་མ་མཆོད་པ་ལ་སོགས་དང། །བཤགས་པ་ལ་སོགས་མ་བགྱིས་རྣམས། །རྡོ་རྗེ་སློབ་དཔོན་ཡི་དམ་ལྷ། །དཀྱིལ་འཁོར་  
གསང་བའི་ལྷ་རྣམས་དང། །མ་མོ་མཁའ་འགྲོའི་ཚེགས་ལ་བཤགས། །མཚམས་མེད་མི་དགེ་བཤགས་པ་དང། །མཁའ་འགྲོ་མ་ཡི་བཤགས་པ་ནི། །མཁའ་འགྲོའི་གསང་རྒྱུད་དེ་བཞིན་བྱ། །དེ་ལ་སོགས་པའི་ཆོ་ག་རྣམས། །མན་ངག་བསྡེབས་སུ་  
ཤེས་པར་བྱ། །ཚོགས་ཀྱི་ལས་ཀྱི་སྦྱོར་ཀ་སྟེ་གཉིས་པའོ།། །།སྦྱིན་སྲེག་ལས་ཀྱི་ཆོ་ག་ནི། །སྤྱིར་ན་སྦྱིན་སྲེག་ལས་རྣམས་ལ། །སེམས་ཅན་རྣམ་རྟོག་མ་ཟད་པར། །བསམ་གྱིས་མི་ཁྱབ་གསུངས་མོད་ཀྱང། །བསྡུས་ན་བཅུ་དྲུག་དག་ཏུ་འདུས། །  
  
༄༅། །དེ་ཡང་བཞི་རུ་འདུས་པ་ན། །བཞི་པོ་རེ་རེ་དག་ལ་ཡང། །རྒྱས་དང་བསྡུས་དང་ཤིན་ཏུ་བསྡུས། །གསུམ་གསུམ་དག་ཏུ་ཤེས་པར་བྱ། །དང་པོ་ས་ཡི་ཆོ་ག་ནི། །བརྟག་པ་ལ་སོགས་རྒྱས་པ་ཡང། །ཆོ་ག་ལ་སོགས་གཞན་དང་མཐུན། །  
བསྡུས་པའི་ཆོ་ག་བསྟན་པ་ནི། །ལྷག་པའི་ལྷ་ཡི་ཏིང་འཛིན་གནས། །ས་ཡི་བདག་པོ་རྣམས་ལ་ནི། །གཏོར་མ་ཕུལ་བས་ས་རྣམས་བླང། །ཁྲོ་བོའི་ལས་རྣམས་ཐམས་ཅད་པའི། །ཕྱག་རྒྱ་བཅས་ནས་སྔགས་རྣམས་བརྗོད། །ཐུགས་ཀྱི་འོད་ཟེར་དག་གིས་ནི། །  
ས་རྣམས་སྦྱང་ཞིང་བྱིན་གྱིས་བརླབ། །ཤིན་ཏུ་བསྡུས་པའི་ཆོ་ག་ནི། །འོད་ཟེར་སྟོབས་ཀྱི་བྱིན་རླབས་ཀྱིས། །ཐབ་ཁུང་གང་འདོད་བྱིན་གྱིས་བརླབ། །མཚན་མ་ལ་སོགས་དགའ་བ་དང། །རྒྱས་པར་སྤྲོ་བའི་གང་ཟག་དང། །ལས་དང་པོ་ཡི་གང་ཟག་གིས། །ཐབ་རྣམས་  
བྲུ་བ་རྒྱས་པར་བསྟན། །མཚན་མ་ལ་སོགས་མི་དགའ་ལ། །ཐབ་རྣམས་བྲི་འམ་མེ་ཏོག་དགྲམ། །རྣལ་འབྱོར་ནུས་པ་ཐོབ་པ་ཡིས། །རིན་ཆེན་སྣོད་དུ་བྱ་ཡང་བཟོད། །ཡང་ན་དེ་དག་ཤེས་རབ་ཆུང། །རྒྱས་པ་མི་ནུས་དག་ལ་བསྟན། །ཐབ་རྣམས་བྲུ་བའི་རིམ་པ་  
ཡང༑ །རྒྱ་རུ་ཇི་ཙམ་ཡོད་པའི་ཚད། །དེ་ཡི་ཕྱེད་ནི་ཐུར་ལ་བྲུ། །ཡང་ན་སུམ་ཆ་བྲུ་བའམ། །མཐོ་གང་དག་ཏུ་བྲུ་བའམ། །རྒྱ་ཡི་ཚད་ཙམ་བྲུ་བ་ནི། །རྒྱུད་རྣམས་ཀུན་དང་མཐུན་པར་ནི། །མཁས་པ་ཡིས་ནི་ཤེས་པར་བྱ། །ཁ་ཁྱེར་མུ་རན་ཚད་སོགས་ཀྱང།།  
སོ་སོའི་གཞུང་དང་མཐུན་པར་བྱ། །ཐབ་ཀྱི་དབྱིབས་རྣམས་བསྟན་པ་ཡང། །ཞི་བ་ལ་ནི་ཟླུམ་པོར་རོ། །རྒྱས་པ་གྲུ་བྮིའམ་རིན་ཆེན་དབྱིབས། །དབང་ལ་ཟླ་གམ་ཚུལ་དུའོ། །དྲག་པོ་གྲུ་གསུམ་རྣམ་པར་བསྟན། །མདོར་ན་དབང་དང་དྲག་པོ་གཉིས། །གོ་བཟློག་  
པར་ཡང་བསྟན་པ་ཡང། །དེ་ཡིས་དགོངས་པས་ཤེས་པར་བྱ། །གཞན་ཡང་ཐུན་མོང་ལས་རྣམས་ལ། །ཟླ་བ་ཁམ་པ་ལྟ་བུའམ། །གོ་ཆ་རིན་ཆེན་པདྨ་དང། །རྡོ་རྗེ་ལྕགས་ཀྱུ་ལ་སོགས་སུ། །མི་འདྲ་ཐབ་ཀྱི་དབྱིབས་བསྟན་པ། །རྒྱུད་རྣམས་ཀུན་དུ་ཤེས་  
  
།ཚེ་བསྲིང་ལ་སོགས་ལས་ལ་བསྔགས། །ཐབ་ཀྱི་རྒྱ་ཡི་ཚད་རྣམས་ཀྱང། །ཁྲུ་བཞི་ཁྲུ་གསུམ་ཁྲུ་དོ་དང། །ཁྲུ་གང་ཁྲུ་ཕྱེད་སུམ་ཆའོ། །དེ་ལ་སོགས་པའི་ཚད་རྣམས་ཀྱང། །རྒྱུད་དང་མཐུན་པར་ཤེས་པར་བྱ། །ཚོན་རྣམས་བྲི་བའི་རིམ་པ་ཡང། །གཞན་  
དང་མཐུན་ཏེ་ཁྱད་པར་ནི། །ཞི་ལ་དཀར་ཏེ་རྒྱས་ལ་སེར། །དབང་ལ་དམར་པོ་དྲག་ལ་གནག་ལས་ནི་ཐམས་ཅད་ཐབ་ཁུང་ལ། །ཁ་དོག་ལྔ་ཚར་ཚང་བའམ། །ཡང་ན་ལས་ཀྱི་སྐབས་དང་སྦྱར། །ལས་ནི་ཐམས་ཅད་པ་ཡི་དབྱིབས། །ཨ་ཤྭ་ད་ལོ་མ་ལྟ་བུ་དང། །  
པདྨ་འདབ་གཅིག་ལྟ་བུའམ། །པདྨ་ཁ་ཕྱེ་ལྟ་བུའམ། །ཁ་ཡི་གེ་སར་ལྟ་བུའམ། །དེ་སོགས་གཞུང་ནི་མང་ཡོད་ཀྱང། །རྣལ་འབྱོར་མོས་ལ་གཙོ་ཞེས་བྱ། །གཟར་བུའི་མཚན་ཉིད་བསྟན་པ་ནི། །ཡུ་བ་ཆང་བ་ལྔ་ཡི་ཚད། །གཟར་བུའི་ཀོང་བུ་སོར་བཞིའི་  
ཚད༑ །མཆུ་ཡང་སོར་བཞིའི་ཚད་དུ་བྱ། །ཟབས་སུ་སོར་གཅིག་བརྐོ་བའམ། །སོར་གཉིས་བརྐོ་བ་སོ་སོའི་གཞུང། །དེ་ནི་རབ་ཡིན་འབྲིང་ནི་ཕྱེད། །ཐ་མ་དེ་བས་ཅུང་ཟད་ཆུང། །ཁུང་བུ་ཆེ་ཆུང་མཚན་ཉིད་དོ། །ཡུ་བའི་ཚད་ནི་མཉམ་ཞེས་བྱ། །རྒྱུད་གཞན་  
དག་ལ་བརྟེན་ནས་ནི། །སློབ་དཔོན་གཞན་གྱི་གཞུང་དག་གིས། །ཡུ་བ་ཡང་ནི་ཆེ་ཆུང་འདོད། །སྙོམས་འཇུག་རྒྱུད་ལ་བརྟེན་ནས་ཀྱང། །ཡུ་བ་སོར་ནི་ཉི་ཤུ་བཞི། །ཁུང་བུར་རྒྱར་ནི་སོར་བཞི་ལ། །ཟབས་སུ་སོར་གཉིས་ཁོ་ན་སྟེ། །མཆུ་ཡང་རྡོ་རྗེ་རྩེ་གསུམ་  
དབྱིབས། །སོར་བཞིའི་ཚད་དུ་ཤེས་པར་བྱ། །ལས་ནི་ཐམས་ཅད་གཟར་བུ་ཡང། །པདྨའི་དབྱིབས་སམ་འདབ་མའི་དབྱིབས། །མཆུ་ཡང་པདྨའི་འདབ་འདྲ་དང། །ཨ་ཤྭ་རྡོ་རྗེའི་རྣམ་པར་རོ། །ཞི་བ་ལ་ནི་ཟླུམ་པོ་སྟེ། །རྒྱས་པ་ལ་ནི་གྲུ་བཞིའོ། །དབང་  
ནི་ཟླ་གམ་ལྟ་བུ་སྟེ། །དྲག་པོ་གྲུ་གསུམ་རྣམ་པར་བྱ། །པདྨ་ཁྲོ་བོ་རྡོ་རྗེ་བྲི། །ཡང་ན། རྒྱུད་གཞན་དག་ལ་བརྟེན་ནས་ནི། །སློབ་དཔོན་གཞན་དག་འདོད་གཞུང་ནི། །སུམ་ཆ་སུམ་ཆ་ཕྲི་བས་སུ། །རབ་འབྲིང་གསུམ་དུ་འདོད་པ་ཡིན། །དེ་ནི་དགང་གཟར་མཚན་  
  
༄༅། །ཉིད་དོ༑ །བླུགས་གཟར་མཚན་ཉིད་བསྟན་པ་ནི། །ཡུ་བ་ཆང་བ་ལྔ་ཡི་ཚད། །ཁུད་བུར་རྒྱུར་ནི་སོར་གཉིས་ལ། །ཟབས་སུ་སོར་གཅིག་ཤེས་པར་བྱ། །དེ་ནི་རབ་ཡིན་འབྲིང་ནི་ཕྱེད། །ཐ་མ་ཅུང་ཟད་ཆུང་བའོ། །ཡང་ན་སློབ་དཔོན་  
གཞན་དག་ནི། །མཐེ་བོ་སེན་མོ་གང་ལས་ནི། །རབ་འབྲིང་གསུམ་ནི་དབྱེ་བར་བྱའོ། །དེ་རྣམས་སོ་སོའི་མཚན་མ་ཡང། །གོང་མ་བཞིན་དུ་ཤེས་པར་བྱ། །མེ་ལྷའི་མཚན་ཉིད་བསྟན་པ་ནི། །པ་བ་ཀ་ཞེས་བྱ་བ་ཡི། །ཞི་བའི་མེ་ལྷ་སྐུ་མདོག་དཀར། །ཆུ་ཡི་  
དཀྱིལ་འཁོར་དག་ལ་གནས། །རྒྱས་པའི་མེ་ལྷ་སྐུ་མདོག་སེར། །དབང་ཆེན་དཀྱིལ་འཁོར་དག་ལ་གནས། །དབང་གི་མེ་ལྷ་སྐུ་མདོག་དམར། །མེ་ཡི་དཀྱིལ་འཁོར་དག་ལ་གནས། །དྲག་པོའི་མེ་ལྷ་མདོག་གནག་རླུང་གི་དཀྱིལ་འཁོར་དག་ལ་གནས། །  
དེ་དག་ཀུན་ཁ་མཐུན་པར་ནི། །ཞལ་གཅིག་ཕྱག་ནི་བཞི་པ་སྟེ། །ཕྱག་གཡས་དབྱུག་པ་མཆོད་སྦྱིན་ཅན། །གཡོན་པས་ཕྲེང་བ་རིལ་བ་བསྣམས། །མི་ཏྲ་ཞེས་པའི་མེ་ལྷ་ནི། །ལས་རྣམས་ཀུན་ལ་བསྔགས་པ་སྟེ། །མིད་པ་རིང་ལ་གཟི་མདངས་ཅན། །ཐོར་ཚུགས་  
སེར་པོའི་སྤུ་ཅན་ལས། །ལས་ལ་རྗེས་མཐུན་ཁ་དོག་གམ། །དུད་པ་ལྟ་བུའི་མདོག་ཏུ་སྟེ། །ཕྱག་ནི་བགྲང་ཕྲེང་རིལ་བ་ནི། །སྤྱི་བླུགས་དག་ནི་བསྣམས་པ་ཡིན། །འཇིག་རྟེན་པ་ཡི་མེ་ལྷ་དང། །འཇིག་རྟེན་མེ་ལྷ་བསྐྱེད་པ་དང། །བཅུ་གཉིས་བཞི་རུ་རྩ་  
སོགས་ནི། །རྒྱུད་ཀྱི་ནང་དུ་ཤེས་པར་བྱ། །འཇིག་རྟེན་མོ་ལྷའི་ཐུགས་ཀར་ནི། །འཇིག་རྟེན་འདས་པ་བསྐྱེད་པ་དང། །འཇིག་རྟེན་པ་ནི་སྦྱངས་ནས་ཀྱང། །དམ་ཚིག་མེ་ལྷ་བསྐྱེད་པ་དང། །ཡེ་ཤེས་མེ་ལྷ་བསྐྱེད་པ་དང། །འཇིག་རྟེན་མེ་ལྷའི་ཁོང་པ་རུ་  
དམ་ཚིག་མེ་ལྷ་བསྐྱེད་ནས་ཀྱང། །ཡེ་ཤེས་མེ་ལྷ་བསྟིམ་པའམ། །འཇིག་རྟེན་འདས་པ་ཉིད་ལ་ཡང། །དམ་ཚིག་བསྐྱེད་དང་ཡེ་ཤེས་བསྟིམ། །སྤྲུལ་པའི་མེ་ལྷ་ཉིད་ཀྱིས་ཀྱང། །འཇིག་རྟེན་པ་དང་མཐུན་པའི་ཕྱིར། །འཇིག་རྟེན་པ་དང་མཐུན་པར་བསྟན། །  
  
།མེ་ཉིད་ཆོ་ག་ཟིན་པ་དང། །ཤར་ལྷོ་མཚམས་སུ་གནས་པ་དང། །མེ་ལྷའི་ཐུགས་ཀར་བསྐྱེད་པ་དང། །འབར་དང་གཤེགས་དང་སྟོང་པ་རྣམས། །སློབ་དཔོན་མན་ངག་ཉིད་ཀྱིས་བཤད། །དང་པོས་ས་ཆོ་ག་རྫོགས་བྱས་ལ། །  
དེ་ནས་ཐབ་ཀྱི་ཆོ་ག་བྱ། །དེ་ནས་རྫས་རྣམས་རིམ་པ་དང། །མཆོད་ཡོན་གྱི་ནི་ཆོ་ག་བསྟན། །དེ་ནས་བུད་ཤིང་ཡམ་ཤིང་དང། བསགས་དང་དགྲམ་པ་ལ་སོགས་ཀུན། །གཞན་དང་མཐུན་པར་ཤེས་པར་བྱ། །ཚེས་གྲངས་དུས་དང་འདུག་སྟངས་དང། །རྒྱན་ཚལ་  
སོགས་བགོ་བ་ཡང། །ལས་ཀྱི་སྐབས་དང་སྦྱར་བར་བྱ། །བདག་ཉིད་ལྷག་པའི་ལྷར་བསྐྱེད་ནས། །མེ་ལྷའི་ཆོ་ག་རྒྱས་པར་བྱ། །མེ་ཡི་ཆོ་ག་ཟིན་ནས་ཀྱང། །དེ་ནས་ལྷ་ཡི་ཆོ་ག་བྱ། །ཐམ་མེ་ཡི་ཆོ་གས་བསྡུ། །མེ་ཡི་རྒྱས་འདེབས་བཞི་པོ་ཡང། །བསམ་དང་  
བཅིངས་དང་བརྗོད་པ་གསུམ། །བཞི་ཀ་ལ་ནི་སྦྱར་བར་བྱ། །ཐུགས་ཀར་རྡོ་རྗེ་བསམས་ནས་ཀྱང། །ཕག་པའི་སོར་མོ་བཅིངས་ནས་ཀྱང། །གཡས་པ་འབར་བ་ལྟ་བུར་བྱ། །སྔགས་ནི། ཨོཾ་བཛྲ་ཨ་ན་ལམ་ཧཱ་བྷཱུ་ཏ་ཛྭ་ལ་སརྦ་བྷ་སྨི་ཀུ་རུ་སརྦ་དུཥྚཱཾ་ཧཱུཾ། །ས་མ་ཡ་སྟྭཾ་  
ས་མ་ཡ་སྟྭཾ། །ཨཱ་ཧཱུཾ། ལྕེ་ལ་རྡོ་རྗེ་རྩེ་ལྔ་བསམས་ལ། ཨོཾ་ཛྭ་ལ་ཛྭ་ལ་ཧཱུཾ་ཞེས་བརྗོད་ཅིང་བསམ་པར་བྱའོ། །རྡོ་རྗེ་རྒྱ་གྲམ་ཐུགས་ཀར་བསམས་ནས། ཕྱག་མཚན་མེད་པར་བསམ་ཞིང། བཅིངས་པ་ནི་ལས་ཀྱི་ཕྱག་རྒྱའོ། །རྡོ་རྗེ་རྩེ་ལྔ་པ་ཐུགས་ཀར་བསམས་ཏེ་  
ཕྱག་མཚན་དང་བཅས་ཤིང་བསམས་པ་ནི་ཕྱག་རྒྱ་ཆེན་པོའོ། །ཕྱག་རྒྱ་བཞི་ཡིས་རྒྱས་གདབ་པ་ནི། བསམ་པ་ཙམ་དུ་འདོད་པའང་ཡོད། །ཐམས་ཅད་ཚང་བར་འདོད་པའང་ཡོད། །རྒྱས་འདེབས་གཅིག་ཏུ་འདོད་པའང་ཡོད། །ཐ་དད་རྟོག་པ་མེད་པས་སུ། །ཇི་ལྟར་མོས་  
པ་གཙོ་བོར་བྱ། །དབང་བསྐུར་ལ་ཡང་དེ་བཞིན་ནོ། །མེ་ལྷའི་བསྟོད་པ་བྱ་བ་ཡང། །གཟི་བརྗིད་ཆེན་པོ་མེ་ཡི་ལྷ། །བདག་གཟན་དོན་གྲུབ་ས་ལ་གནས། །འདོད་པ་ཐམས་ཅད་སྩོལ་མཛད་པ། །འཛིན་བྱེད་མེ་ལྷ་ཉིད་ལ་འདུད། །མེ་ལྷའི་རྒྱལ་པོ་དྲང་སྲོང་  
  
༄༅། །མཆོག་བསྐལ་པའི་མེ་དཔུང་གཟི་བརྗིད་འབར། །ཉོན་མོངས་ཐམས་ཅད་སྲེག་པའི་མཆོག་ཡེ་ཤེས་མེ་ལྷ་ཁྱོད་ལ་འདུད། །མེ་ལྷ་རྣམས་ཀྱི་གཙོ་ཆེན་པོ། །འཁོར་རྣམས་འདུལ་ཞིང་སྐྱོང་མཛད་པ། །དུག་རྣམས་འཇོམས་ཤིང་མཐུ་  
ལྡན་པ༑ །དུག་འཇོམས་སྨན་པ་ཁྱོད་ལ་འདུད། །མེ་ལྷའི་རྒྱལ་པོ་གཟི་བརྗིད་ཅན། །འགྲོ་བ་མི་མཐུན་གདུལ་སླད་དུ། །འདོད་དགུར་བསྒྱུར་བའི་གཟུགས་སྟོན་པ། །ལས་རྣམས་ཀུན་མཛད་ཁྱོད་ལ་འདུད། །དེ་ནི་ཐུན་མོང་གི་བསྟོད་པའོ། །ཁྱད་པར་གྱི་བསྟོད་པ་  
ནི་རྒྱུད་དུ་ཤེས་པར་བྱའོ། །སྦྱིན་སྲེག་གི་ལས་ཀྱི་རིམ་པ་སྟེ་བཞི་པའོ།། །།དང་པོ་ཡི་ནི་རྣལ་འབྱོར་དང། །རྡོ་རྗེ་སློབ་དཔོན་བྱེད་པས་སུ། །བདག་གཞན་ཚོགས་ནི་བསགས་པའི་ཕྱིར། །སློབ་དཔོན་ལ་ནི་སྲོག་ལུས་དང། །ཡུལ་ཞིང་སྣེ་བྲན་ཆུང་མར་  
བཅས༑ །སྒྱུ་མའི་སེམས་ཀྱིས་ཕུལ་ནས་སུ། །ཡང་དང་ཡང་དུ་གསོལ་བཏབ་ལ། །མན་ངག་ལས་ཀྱི་རིམ་པ་འདི། །ཉམས་སུ་བླང་ཞིང་ཐེ་ཚོམ་གཅད། །དེ་ནས་གཞུང་བཞིན་སྤྱད་པར་བྱ། །དེ་ལྟར་བྱས་ན་ངེས་པར་ནི། །དངོས་གྲུབ་རྣམ་གཉིས་ཐོབ་པར་འགྱུར། །  
དྲང་བའི་དོན་ནི་མ་ཡིན་ནོ། །དེ་ལྟར་མི་བྱེད་སེར་སྣ་ཅན། །བདག་འཛིན་དམ་པོས་བཟུང་ནས་སུ། །སློབ་དཔོན་མཉེས་པར་མི་འགྱུར་ཏེ། །སློབ་དཔོན་མཉེས་པར་མ་གྱུར་ན། །དབང་དང་མན་ངག་ཐོབ་མི་འགྱུར། །ཡང་ན་མན་ངག་ཐོབ་ནས་ཀྱང། །སློབ་དཔོན་ལ་ནི་རྒྱབ་ཀྱིས་ཕྱོགས།།  
དམ་ཚིག་མེད་པར་ཉམས་པ་སྟེ། །རྡོ་རྗེ་དམྱལ་བར་འཚེད་པར་འགྱུར། །དེ་ནས་རང་གི་རྒྱུད་བརྟགས་ལ། །སྐྱོན་དེ་ཡོད་ན་སྤང་བར་བྱའོ། །བདག་གིས་འགྲོ་བའི་དོན་དུ་ནི། །ཆོ་ག་འདི་བརྩམས་དགེ་བ་ཡིས། །བདག་དང་མཐའ་ཡས་སེམས་ཅན་རྣམས། །བླ་མེད་བྱང་ཆུབ་ཐོབ་པར་  
ཤོག་རྡོ་རྗེ་ལས་ཀྱི་ཚོགས་རིམ་པར་ཕྱེ་བའི་ཆོ་ག་སློབ་དཔོན་ན་བྷ་བས་མཛད་པ་རྫོགས་སོ།། །།ལོ་ཙཱ་བ་ཁུ་བ་བཱིརྱ་དང། དགེ་སློང་གཞོན་ནུ་ཚུལ་ཁྲིམས་ཀྱིས་བསྒྱུར་ཅིང་གཏན་ལ་ཕབ་པ་ལགས་སོ།། །།  
  
  
