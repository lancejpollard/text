  
།།རྒྱ་གར་སྐད་དུ། ཏི་ལ་ཀ་སིདྡྷི། བོད་སྐད་དུ་  
ཐིག་ལེ་གྲུབ་པ། འཕགས་པ་འཇམ་དཔལ་ཡེ་ཤེས་སེམས་དཔའ་ཆེན་པོ་ལ་ཕྱག་འཚལ་ལོ། །གང་བློ་དྲི་མའི་རྒྱུན་འཛག་གབ། །ངེས་པར་བྱེད་པའི་ཐིག་ལེ་རིམ། །གང་གིས་གང་ལ་དེ་བསྟན་ན། །བདེ་བ་ཆེན་པོའི་རྒྱུན་འཛག་འགྱུར། །མཆོག་བཟང་བླ་མའི་ཞབས་པད་ལ། །དཀོན་མཆོག་  
གསུམ་དང་མཚུངས་བཏུད་དེ། །ཡེ་ཤེས་རྡོ་རྗེ་འཆང་བླ་མ། །གསང་བའི་ཐིགས་པ་བཤད་པར་བྱ། །བདག་ཉིད་ལྷའི་རྣལ་འབྱོར་གྱིས། །ས་བོན་ཆོ་འཕྲུལ་ཀུན་བསྡུས་ཏེ། །དེ་ཉིད་ལ་ནི་དམིགས་པ་ཡིས། །ཡི་གེ་དྲན་པ་རྫོགས་པར་འགྱུར། །སྐད་ཅིག་ལ་ནི་རྣམ་གྲངས་བརྒྱད། །གོ་རིམས་  
བཟླས་པ་བསྟན་པ་དང། །ཐིག་ལེ་ཆེན་པོར་ཡང་བསྡུས་ཏེ། །རེག་བྱའི་དྲན་པ་རྫོགས་པར་འགྱུར། །དེ་ཉིད་བཅུ་དྲུག་གྱུར་པ་གང། །ཡི་གེའི་ཕྲེང་བས་བགྲང་བྱས་ཏེ། །འཕོ་དང་འཇུག་པའི་རྣལ་འབྱོར་གྱིས། །རླུང་གི་དྲན་པ་རྫོགས་པར་འགྱུར། །རྣམ་ཤེས་ཡེ་ཤེས་མཐོང་བ་གང། །ཡུལ་  
མིན་ཤེས་པའི་མཚན་ཉིད་ལས། །འགྲོ་དང་འོང་བ་མི་དམིགས་པ། །ཐིག་ལེ་དྲན་པ་རྫོགས་པར་འགྱུར། །སྟེང་དང་འོག་ལ་དམིགས་པའི་ཡིད། །ཐིག་ལེ་སྟོང་པ་ཡི་གེ་བརྒྱ། །ཡིད་གནས་ལྡང་འཇུག་མེད་པ་དང། །སྟོང་པ་ཆེན་པོ་ཡི་གེ་ལྔ། །འོག་གི་གནས་ལ་དམིགས་ནས་  
ཀྱང༑ །ཐིག་ལེ་ཆེན་པོ་ཡི་གེ་མེད། །ཕྱེད་ཆ་ལྷག་པ་ཟླ་བའི་གནས། །གསང་སྔགས་ཆེན་པོ་རིགས་གསུམ་པ། །འབྱུང་དང་འཇུག་དང་དྲན་པར་བཟླས། །གསང་སྔགས་ལས་བྱུང་ཡི་གེ་མེད། །གནས་མེད་གནས་ལ་གནས་པ་གང། །སངས་རྒྱས་ཀུན་གྱིས་རྟོགས་བྱ་བ། །སངས་རྒྱས་  
  
༄༅། །བྱང་ཆུབ་བླ་ན་མེད། །སྦྱོར་བ་རྫོགས་དང་སྦྱོར་བ་གཅིག་པ་དང། །དྲན་པས་གནས་དང་ལོངས་སྤྱོད་ཆེན་པོ་དང། །བསམ་མི་ཁྱབ་དང་ལྔ་ཡིས་ཐིག་ལེ་གྲུབ། །དམ་པའི་ཞལ་གྱི་ཚིག་གིས་འཆིང་བ་གྲོལ། །རི་ཁྲོད་མགོན་པོ་ལས་རྙེད་པའི། །མན་ངག་གཞུང་གི་དབུ་མ་ལྔ། །  
ནང་གི་ནང་ལ་འཇུག་པའི་རིམ། །ཀུན་ཀྱང་བདེ་གཤེགས་གནས་ཐོབ་ཤོག་ཐིག་ལེ་གྲུབ་པ་རྒྱ་གར་གྱི་མཁན་པོ་དཔལ་ལྡན་གཉིས་སུ་མེད་པའི་རྡོ་རྗེས་མཛད་པ་རྫོགས་སོ།། །།རྣལ་འབྱོར་པ་བསོད་སྙོམས་པ་པྲ་ཛྙཱ་ཤྲཱི་ཛྙཱ་ན་ཀཱི་རྟིས་རང་འགྱུར་དུ་མཛད་པའོ།། །།  
  
  
