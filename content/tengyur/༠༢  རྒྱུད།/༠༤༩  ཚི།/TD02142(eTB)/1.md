  
།རྒྱ་གར་སྐད་དུ། ཧ་ཡ་གྲཱི་བ་སཱ་ངྷ་ན། བོད་སྐད་དུ། རྟ་མགྲིན་གྱི་སྒྲུབ་ཐབས། །པདྨ་གསུང་གི་ལྷ་ལ་ཕྱག་འཚལ་ལོ། །ཡིད་འོང་གནས་སུ་ཉེར་འདུག་ནས། །བདེ་བའི་  
སྟན་ལ་གནས་པ་དང། །བྱང་ཆུབ་མཆོག་ཏུ་སེམས་བསྐྱེད་ནས། །ཟླ་ཁམ་སྨུག་ནག་དཀྱིལ་འཁོར་དུ། །པཾ་ལས་ཆུ་སྐྱེས་འདབ་མ་བརྒྱད། །མཾ་ལས་ཉི་མའི་གདན་སྟེངས་སུ། །ཧྲཱི་དམར་རྒྱུ་ཡི་ས་བོན་ལས། །ཡེ་ཤེས་བསྐལ་པའི་མེ་ལྟར་འབར། །གདུག་པ་ཅན་རྣམས་མ་ལུས་བསྲེག་མེ་དཔུང་འབར་བའི་དཀྱིལ་འཁོར་  
དུ༑ །ཧྲཱི་ལས་བསྐྱེད་པའི་རྟ་མཆོག་ནི། །ཞལ་གཅིག་ཕྱག་གཉིས་སྐུ་མདོག་དམར། །སྟེང་ཞལ་རྟ་མགོ་ལྗང་གུ་ནི། །དྲག་པོ་རྟ་སྐད་རབ་ཏུ་བཞད། །ཁམས་གསུམ་མ་ལུས་དབང་དུ་སྡུད། །ཕྱག་གཡས་ཐོད་དབྱུག་དཀར་པོ་བསྣམས། །བགེགས་དང་འབྱུང་པོ་མ་ལུས་འཇོམས། །གཡོན་པ་སྡིགས་མཛུབ་མེ་  
ལྟར་འབར། །གནོད་བྱེད་མ་ལུས་སྲེག་པར་བྱེད། །གཡས་བསྐུམ་གཡོན་བརྐྱང་བདུད་བཞི་མནན། །སྤྱན་གསུམ་སྡང་མིག་ཁྲོ་གཉེར་བསྡུས། །ལྗགས་འདྲིལ་མཆེ་བ་མེ་སྟག་འཕྲོ། །སྐྲ་སེར་དབུ་རྒྱན་ཐོད་སྐམ་ཅན། །ཁྲག་འཛག་བརྒྱ་ཕྱེད་དོ་ཤལ་བྱས། །སྟག་གི་པགས་པའི་ཤམ་ཐབས་ཅན། །ཀླུ་ཆེན་  
  
༄༅། །བརྒྱད་ཀྱིས་ཉེ་བར་བརྒྱན། །འཇིགས་བྱེད་གཤིན་རྗེའི་གཟུགས་འཆད་བ། །གང་གིས་མི་ཚུགས་རྡོ་རྗེའི་སྐུ། །ཐུགས་ཀར་ཉི་མའི་དཀྱིལ་འཁོར་དུ། །ཧྲཱི་ཡིག་སྔགས་ཀྱིས་བསྐོར་བ་ལས། །འོད་འཕྲོས་ཡེ་ཤེས་དགུག་གཞུག་བྱ། །སངས་རྒྱས་རྣམས་  
ཀྱིས་དབང་བསྐུར་རོ། །དེ་ནས་སྔགས་ཀྱི་བཟླས་པ་ནི། །ཨོཾ་བཛྲ་ཀྲོ་དྷ་ཧ་ཡ་གྲཱི་བ་ཧུ་ལུ་ཧུ་ལུ་ཧཱུཾ་ཕཊ། །འབུམ་དུ་བཟླས་ནས་ལས་རྣམས་འགྲུབ། །དེ་ནས་གཏོར་མ་དབུལ་བ་ནི། །ཡཾ་ལས་རླུང་དང་རཾ་ལས་མེ། །ཨཱ་ལས་ཐོད་པ་ཡངས་པ་རུ། །ཤ་ལྔ་བདུད་རྩི་ལྔ་ཡིས་གང། །  
ཡེ་ཤེས་བདུད་རྩི་གཉིས་སུ་མེད། །ཨོཾ་ཨཱ་ཧཱུཾ། ཨི་དཾ་བ་ལཾ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། །རྩ་སྔགས་བཏགས་ལ་ལན་གསུམ་གྱིས། ཕུལ་ནས་བསྟོད་དང་གསོལ་བ་གདབ། །ཧྲཱི་ལས་བསྐྱེད་པའི་རྟ་མཆོག་སྐུ། །ཉི་མའི་འོད་མཚུངས་ཉོན་མོངས་བསྲེག་བདུད་བཞི་མ་ལུས་  
འཇོམས་མཛད་པའི། །དཔའ་བོ་རྟ་མགྲིན་ཕྱག་འཚལ་ལོ། །སློབ་མའི་བར་ཆད་བསྲུང་བའི་ཕྱིར། །གཏོར་མ་བྱིན་གྱིས་བརླབ་པ་ནི། །ཨོཾ་ཨཱ་ཧཱུཾ། སྐུ་གསུང་ཐུགས་རྣམས་བསྟིམ་པའོ། །ལྷ་དང་སྔགས་ཀྱི་རྗེས་གནང་བྱ། །སློབ་མས་ཕྱག་འཚལ་ཡོན་དབུལ་ལོ། །དཔའ་བོ་རྟ་མགྲིན་སྒྲུབ་པའི་ཐབས། །འོད་དཔག་མེད་  
ཀྱིས་ལུང་བསྟན་པའི། །མཁའ་འགྲོ་གྲུབ་པའི་རྒྱལ་མོས་བརྩམས། །དགེ་བས་རྟ་མཆོག་སྐུ་ཐོབ་ཤོག། །།པཎྜི་ཏ་ཟླ་བ་བཟང་པོ་དང་གླན་ཆུང་དར་མ་ཚུལ་ཁྲིམས་ཀྱིས་བསྒྱུར་ཅིང་ཞུས་ཏེ་དགེའོ།།  
  
  
