  
།རྒྱ་གར་སྐད་དུ། ས་མ་ཡ་བཧེ་དོ་པ་ར་ཝ་ཙ་ན་ཙཀྲ་སེ་ན་ཀཱ་ཡ་བཧེ་དོ་པ་རི་དེ་ཤ་ནཾ་ནཱ་མ་སཾ་གྲ་ཧ། བོད་སྐད་དུ། གཞུང་ཐ་དད་པ་རིམ་པར་བཀླག་པའི་འཁོར་ལོ་ལས་སྡེ་པ་ཐ་དད་པ་བསྟན་པ་བསྡུས་པ་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། །ཤར་དང་ནུབ་  
དང་གངས་རིར་གནས། །འཇིག་རྟེན་འདས་པར་སྨྲ་བའི་སྡེ། །བཏགས་པར་སྨྲ་བའི་སྡེ་པ་དང། །ལྔ་ཚན་དགེ་འདུན་ཕལ་ཆེན་པ། །གཞི་ཀུན་པ་དང་འོད་སྲུངས་སྡེ། །ས་སྟོན་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མ་དང། །རྣམ་པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་  
སྨྲ་བ་ཡིན། །རྒྱལ་བྱེད་ཚལ་གནས་འཇིགས་མེད་གནས། །གཙུག་ལག་ཁང་ཆེན་གནས་བརྟན་པ། །ས་སྒྲོགས་རིས་དང་སྲུང་བ་པ། །གནས་མ་བུ་ཡི་སྡེ་རྣམས་ནི། །ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་གསུངས། །སྡེ་  
པ་བཅོ་བརྒྱད་ལས་འཕགས་པ་དགེ་འདུན་ཕལ་ཆེན་པའི་སྡེ་པ་རྣམ་པ་ལྔའི་ནང་ནས་འཇིག་རྟེན་ལས་འདས་པར་སྨྲ་བའི་སྡེ་བའི་ལྟ་བ་ལ་གཞན་དང་མི་མཐུན་པའི་རྣམ་གྲངས་མངའ་བས་ན་སྔར་དེ་བཤད་ལ། ལྷག་མ་གཞན་རྣམས་ཕྱིས་བཤད་ན་བདེ་བའི་ཕྱིར་དེ་དང་པོར་བཤད་དོ། །དེ་ལ་འཇིག་  
རྟེན་ལས་འདས་པར་སྨྲ་བའི་སྡེ་པ་རྣམས་ནི་འདི་སྐད་ཅེས་ཟེར་ཏེ། ཐུབ་པ་ནི་འཇིག་རྟེན་ལས་འདས་པ། རྫས་ཡོད་པ། སྐུ་དང་ཚེ་དང་མཐའ་ཡས་པ། མཉམ་པར་གཞག་པ། སྐད་ཅིག་སྐད་ཅིག་ལ་ཐམས་ཅད་མཁྱེན་པ། ཟད་པ་དང་མི་སྐྱེ་བའི་བློ་རྟག་ཏུ་མངའ་བ་ཡིན་ནོ། །ཆོས་ཀྱི་འཁོར་  
  
༄༅། །ལོ་བསྐོར་བ་ནི་ཚིག་གི་ཡིན་ནོ། །བྱང་ཆུབ་སེམས་དཔའ་ལ་ནི་འདོད་ཆགས་ལ་སོགས་པ་སྐྱེ་བ་དང། མེར་མེར་པོ་ལ་སོགས་པ་ལས་སྐྱེ་བ་མེད་དོ། །བདེན་པ་ནི་ཅིག་ཅར་མཐོང་ངོ། །མིག་ལ་སོགས་པའི་སེམས་ཀྱིས་ཀྱང་འདོད་ཆགས་དང་བྲལ་བར་འགྱུར་རོ། །  
གཟུགས་དང་གཟུགས་མེད་པ་ན་ཡང་མིག་ལ་སོགས་པའི་རྣམ་པར་ཤེས་པ་ཡོད་དོ། །དབང་པོ་རྣམས་ཀྱིས་ནི་ཡུལ་མི་འཛིན་ནོ། །མཉམ་པར་གཞག་པ་ཡང་ཚིག་སྨྲའོ། །སེམས་ལ་ཡང་གཟུགས་ཡོད་དོ། །རང་རིག་པ་ཡིན་ནོ། །དགྲ་བཅོམ་པ་རྣམས་ལ་ཡང་སོམ་ཉི་དང་མི་ཤེས་  
པ་ཡོད་དེ་བསྟན་དགོས་སོ། །འབྲས་བུ་ལ་གཞན་གྱིས་བརྡ་སྤྲད་དགོས་སོ། །སྡུག་བསྔལ་སྨོས་ཤིང་སྡུག་བསྔལ་ཚིག་ཏུ་བརྗོད་པས་ལམ་སྐྱེ་བར་འགྱུར་རོ། །འཇིག་པ་ཡང་ཡོད་དོ། །བརྒྱད་པ་ལ་ཡང་ཡུན་རིང་དུ་གནས་སོ། །ཆོས་ཀྱི་ཆོ་ག་ལས་ཀྱང་ཉམས་པར་འགྱུར་རོ། །རྒྱུན་དུ་  
ཞུགས་པ་དང་དགྲ་བཅོམ་པ་ལས་ནི་ཉམས་པ་མེད་དོ། །དང་པོ་ཤོས་ནི་མཚམས་མེད་པ་མ་གཏོགས་པ་གཞན་བྱེད་དོ། །འཇིག་རྟེན་པ་ལ་ནི་ཡང་དག་པའི་ལྟ་བའི་དབང་པོ་མེད་དོ། །མ་གསུངས་པ་ལ་ནི་བཅས་བཅོས་བྱར་མེད་དོ། །དྲང་བའི་དོན་ནི་མེད་དོ། །གཟུགས་མེད་པ་ནི་གཟུགས་  
མེད་པ་བཞི་དང། འདུས་མ་བྱས་གསུམ་དང། ལམ་དང་རྟེན་ཅིང་འབྲེལ་པར་འབྱུང་བའི་ལུགས་སུ་གཏོགས་པ་དགུའོ། །སངས་རྒྱས་མང་པོ་ཅིག་ཅར་འབྱུང་བ་ཡོད་དོ། །སེམས་གཉིས་ཅིག་ཅར་འབྱུང་བ་དང། ཉོན་མོངས་པ་དང་ལམ་ཅིག་ཅར་འབྱུང་བ་དང། ལས་དང་ལས་ཀྱི་འབྲས་བུ་ཅིག་ཅར་  
འབྱུང་བ་དང། ས་བོན་དང་མྱུ་གུ་ཅིག་ཅར་འབྱུང་བ་ཡོད་དོ། །ལུས་ལ་ནི་སེམས་ཀྱིས་ཁྱབ་བོ། །སེམས་ནི་འོད་གསལ་བའོ། །ཕྲ་རྒྱས་ནི་མི་ལྡན་པའོ། །ཀུན་ནས་དཀྲིས་པ་ནི་མཚུངས་པར་ལྡན་པའོ། །ཞིག་པར་འགྱུར་པ་དང་མ་སྐྱེས་པ་དང། བར་མ་དོའི་སྲིད་པ་ནི་མེད་དོ། །རྒྱུན་དུ་ཞུགས་པ་  
ནི་བསམ་གཏན་ཐོབ་པའོ། །དྲུག་པ་ནི་ཤེས་པར་བྱ་བ་ཡང་མ་ཡིན། རྣམ་པར་ཤེས་པར་བྱ་བ་ཡང་མ་ཡིན་ནོ་ཞེས་འཇིག་རྟེན་ལས་འདས་པར་སྨྲ་བའི་སྡེ་པ་རྣམས་ཟེར་རོ། །དེ་ལས་གཞན་པ་རྣམས་ཀྱི་ཁྱད་པར་འདི་ཡིན་ཏེ། ཐུབ་པ་ནི་བཏགས་པའི་སྒོ་ནས་བླ་མ་ཡིན་ནོ་ཞེས་ཟེར་རོ། །  
  
དུས་མ་ཡིན་པར་འཆི་བ་མེད་དོ། །ལམ་ནི་བསོད་ནམས་ཀྱིས་འཐོབ་བོ། །ལམ་ནི་བསྒོམ་པར་བྱ་བ་ཡིན་ནོ། །ལམ་ནི་འཇིག་པར་མི་འགྱུར་རོ་ཞེས་ཟེར་རོ། །ཤར་གྱི་རི་བོའི་སྡེ་དང། ནུབ་ཀྱི་རི་བོ་ལ་གནས་པའི་སྡེ་པ་རྣམས་  
ནི་བྱང་ཆུབ་སེམས་དཔའ་ནི་ངན་འགྲོ་ལས་རྣམ་པར་གྲོལ་བ་མ་ཡིན་ནོ། །མཆོད་རྟེན་ལ་མཆོད་པ་ནི་འབྲས་བུ་མཆོག་ཏུ་གྱུར་པ་མ་ཡིན་ནོ་ཞེས་ཟེར་རོ། །གངས་རི་པའི་སྡེ་པ་རྣམས་ནི་ཕྱི་རོལ་པ་ལ་ནི་མངོན་པར་ཤེས་པ་ལྔ་མེད་དོ། །ལྷ་རྣམས་ལ་ནི་ལམ་བསྒོམ་པ་མེད་དོ་ཞེས་ཟེར་རོ། །  
འཕགས་པ་ཐམས་ཅད་ཡོད་པར་སྨྲ་བའི་སྡེ་པ་རྣམ་པ་བདུན་ལས་གཞི་ཐམས་ཅད་ཡོད་པར་སྨྲ་བའི་སྡེ་པ་རྣམས་ནི་དུས་གསུམ་དང། མིང་དང། གཟུགས་ཀྱིས་ནི་དུས་བྱས་ཐམས་ཅད་བསྡུས་སོ། །དྲུག་པ་དང་མི་ལྡན་པ་རྣམས་དང། འདུས་མ་བྱས་རྣམས་ནི་ཤེས་པར་བྱ་བ་ཡང་མ་ཡིན། རྣམ་  
པར་ཤེས་པར་བྱ་བ་ཡང་མ་ཡིན་ནོ། །འདུས་མ་བྱས་ནི་རྣམ་པ་གསུམ་མོ། །ཉོན་མོངས་པ་ནི་མཚུངས་པར་ལྡན་པའོ། །ཐུབ་པ་ནི་རྣམ་པ་གཉིས་སོ། །དེའི་གསུང་རབ་དང་དབང་པོ་རྣམས་ནི་གཟུགས་ཅན་རྣམས་ཉི་ཚེ་ལ་ཡོད་དོ། །མཆོད་རྟེན་ལ་མཆོད་པ་ནི་འབྲས་བུ་ཆེའོ། །བྱང་ཆུབ་སེམས་  
དཔའ་ངན་འགྲོ་སྤངས་པ་ནི་རྣམ་པ་གཉིས་སུ་འདོད་པ་ཡོད་དོ་ཞེས་ཟེར་རོ། །བསོད་ནམས་ལམ་གྱི་ཚོགས་སུ་འགྱུར་རོ་ཞེས་ཟེར་བ་ལ་སོགས་པ་ནི་མི་འདོད་དོ། །དེ་ལས་གཞན་པ་རྣམས་ཀྱི་ཁྱད་པར་ནི་འོད་སྲུངས་སྡེའི་སློབ་མ་རྣམས་ནི་ཡོངས་སུ་ཤེས་ལ་མ་སྤངས་པ་དང། མ་འོངས་པའི་རྒྱུད་  
ལས་འབྱུང་བ་མེད་དོ། །སློབ་མའི་ཆོས་རྣམས་ནི་རྣམ་པར་སྨིན་པ་ཡོད་པའོ་ཞེས་བྱ་བའི་གཞུང་ལ་བརྟེན་ཏོ། །ས་སྟོན་སྡེའི་སློབ་མ་རྣམས་ཀྱི་གཞུང་ལུགས་ནི་མ་འོངས་པ་མེད་དོ། །འདས་པ་མེད་དོ། །མ་འོངས་པ་མེད་དོ། །ད་ལྟར་བྱུང་བ་མེད་དོ། །བདེན་པ་ཅིག་ཅར་མཐོང་ངོ། །  
ཕྱི་རོལ་པ་ལ་ཉོན་མོངས་པ་ཟད་པ་མེད་དོ། །ལྷ་ཡུལ་པ་ལ་ནི་ལམ་མེད་དོ། །བར་མ་དོའི་སྲིད་པ་མེད་དོ། །དགྲ་བཅོམ་པ་ལ་ཡང་བསོད་ནམས་སྐྱེ་བ་ཡོད་དོ། །ཕྲ་རྒྱས་ནི་སེམས་ལས་ཐ་དད་དོ། །འདུས་མ་བྱས་ཀྱི་དངོས་པོ་ནི་དགུ་སྟེ། མི་གཡོ་བ་དང་ལྡན་པ་གསུམ་དང། དགེ་བ་དང་མི་  
  
༄༅། །དགེ་བ་དང་ལུང་དུམ་བསྟན་པ་གཉིས་དང། རྟེན་ཅིང་འབྲེལ་པར་འབྱུང་བ་དང། ལམ་རྣམས་ཏེ་རྟག་ཏུ་གནས་པ་ཡིན་ནོ། །སྟོན་པ་ནི་དགེ་འདུན་གྱི་ནང་དུ་གཏོགས་ཏེ། དེའི་ཕྱིར་དགེ་འདུན་ལ་ཕུལ་བ་ལྷག་པར་དོན་ཆེའོ། །རྒྱལ་བ་ཉན་ཐོས་དང་བཅས་པ་རྣམས་ནི་  
ལམ་དང་རྣམ་པར་གྲོལ་བ་གཅིག་གོ་ཞེས་དེ་སྐད་ཅེས་ཟེར་རོ། །ཆོས་སྲུང་སྡེ་པ་རྣམས་ནི་སངས་རྒྱས་ནི་དགེ་འདུན་གྱི་ནང་དུ་མ་གཏོགས་སོ། །སངས་རྒྱས་ལ་ཕུལ་བ་འབྲས་བུ་ཆེའོ། །སངས་རྒྱས་དང། ཉན་ཐོས་རྣམས་ཀྱི་ལམ་ནི་ཐ་དད་དོ། །ཕྱི་རོལ་པ་ལ་ནི་མངོན་པར་ཤེས་པ་མེད་དོ། །  
དགྲ་བཅོམ་པའི་ལུས་ནི་ཟག་པ་མེད་པའོ་ཞེས་ཟེར་རོ། །མང་དུ་ཐོས་པའི་སྡེ་བ་རྣམས་ནི་མི་རྟག་པ་དང། བདག་མེད་པ་དང། སྟོང་པའི་ཤེས་པ་དང། ལམ་དང། མྱ་ངན་ལས་འདས་པ་འདི་རྣམས་ནི་ཐུབ་པའི་འཇིག་རྟེན་ལས་འདས་པའི་ཆོས་ཡིན་ནོ། །ལྷག་མ་རྣམས་ནི་འཇིག་རྟེན་པའོ་  
ཞེས་ཟེར་རོ། །དགྲ་བཅོམ་པ་ལ་སོམ་ཉི་ཡོད་དོ་ཞེས་བྱ་པ་ལ་སོགས་པར་འདོད་དོ། །འཕོ་བར་སྨྲ་བ་དེ་དག་ནི་གོས་དམར་གྱི་སྡེ་པ་ཉིད་དེ། དེའི་ཕྱིར་སེམས་ཅན་འཕོའོ། །ཕུང་པོ་བཞི་ནི་རང་བཞིན་གཅིག་ཏུ་ངེས་སོ། །ལམ་གྱི་མཐུས་ནི་ཕུང་པོ་རྣམས་འགག་གོ་ཞེས་ཟེར་རོ།།  
རྣམ་པར་ཕྱེ་སྟེ་སྨྲ་བའི་སྡེ་པ་རྣམས་ནི་གང་ཟག་ནི་དོན་དམ་པར་ཡོད་དོ། །འབྲས་བུ་མ་སྨིན་པའི་དོན་མ་གཏོགས་པ་འདས་པ་མེད་དོ། །འབྲས་བུ་ལས་གཞན་པའི་མ་འོངས་པ་མེད་དོ། །རིགས་མི་མཐུན་པའི་ད་ལྟར་བྱུང་བ་ཡང་མེད་དོ། །ཆོས་ནི་དེ་མ་ཐག་པའི་རྒྱུར་མི་འགྱུར་རོ། །གཟུགས་  
ཀྱི་འདྲ་བའི་རྒྱུ་ཡང་མེད་དོ་ཞེས་དེ་ལྟར་བལྟའོ། །འཕགས་པ་གནས་བརྟན་པའི་སྡེ་པ་རྒྱལ་བྱེད་ཚལ་གནས་པའི་སྡེ་དང། འཇིགས་མེད་རིང་གནས་པའི་སྡེ་དང། གཙུག་ལག་ཁང་ཆེན་གནས་པའི་སྡེ་འདི་གསུམ་ནི་ལྟ་བ་མཐུན་ཏེ། ལྷ་རྣམས་ལ་ནི་ལམ་བསྒོམ་པ་མེད་དོ་ཞེས་ཟེར་རོ། །  
འཕགས་པ་ཐམས་ཅད་ཡོད་པར་སྨྲ་བའི་སྡེ་པ་རྣམ་པ་བདུན་ལས་གཞི་ཐམས་ཅད་ཡོད་པར་སྨྲ་བ་ལས་བྱུང་ངོ། །ཐུབ་པ་ནི་ལེགས་པར་སྦྱར་བ་མི་གསུང་ངོ། །བྱང་ཆུབ་སེམས་དཔའ་ནི་བསྐལ་པ་གྲངས་མེད་པ་བཅུ་ཕན་ཆད་ནས་སུམ་ཅུ་ཚུན་ཆད་ཀྱིས་འགྲུབ་བོ། །ཐར་པ་མ་གཏོགས་  
  
།ལོག་པར་ཤེས་པ་དང་མི་ཤེས་པ་མེད་དོ། །ཕྲ་རྒྱས་ནི་སེམས་ལས་ཐ་དད་དོ། །འགོག་པའི་སྙོམས་པར་འཇུག་པ་ལ་ནི་སེམས་ཡོད་དོ་ཞེས་ཟེར་རོ། །འཕགས་པ་ཀུན་གྱིས་བཀུར་བའི་སྡེ་པས་སྒྲོགས་རིགས་ཀྱི་སྡེ་དང། སྲུང་བ་པའི་སྡེ་དང། གནས་མའི་  
བུའི་སྡེ་འདི་གསུམ་ཡང་ལྟ་བ་མཐུན་ཏེ། གང་ཟག་ནི་ཕུང་པོ་རྣམས་ཀྱང་མ་ཡིན་ལ། ཕུང་པོ་རྣམས་ལས་ཐར་པ་ཐ་དད་པ་ཡང་མ་ཡིན་ནོ། །ཕུང་པོ་རྣམས་ནི་དུས་གཞན་དུ་ཡང་བརྟན་པར་འདུག་གོ། །རྣམ་པར་ཤེས་པ་ལྔའི་སྒོ་ནས་ནི་འདོད་ཆགས་སྐྱེ་བར་ཡང་མི་འགྱུར་ལ། འདོད་ཆགས་  
དང་བྲལ་བར་ཡང་མི་འགྱུར་རོ། །མཐོང་བའི་ལམ་ནི་སེམས་ཀྱི་སྐད་ཅིག་བཅུ་གཉིས་སོ། །དེ་ཕན་ཆད་ནི་འབྲས་བུ་དང་ལྡན་པར་གནས་སོ། །ཤེས་པར་བྱ་བ་ནི་བརྗོད་དུ་ཡོད་པ་དང། བརྗོད་དུ་མེད་པའོ་ཞེས་ཟེར་ཏེ། ཡུལ་དང་སློབ་དཔོན་གྱི་བྱེ་བྲག་གིས་འདིར་བྱེ་བྲག་དྲུག་ཏུ་བརྗོད་དོ། །  
གཞུང་ཐ་དད་པ་རིམ་པར་བཀླག་པའི་འཁོར་ལོ་བཙུན་པ་དབྱིག་བཤེས་ཀྱིས་མཛད་པ་ལས། སྡེ་པ་ཐ་དད་པ་བསྡུས་པ་ཞེས་བྱ་བ་འདུལ་བ་འཛིན་པ་སློབ་དཔོན་དུལ་བའི་ལྷས་མཛད་པ་རྫོགས་སོ།། །།  
  
  
