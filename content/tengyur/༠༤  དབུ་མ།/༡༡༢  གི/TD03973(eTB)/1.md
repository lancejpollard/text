  
།རྒྱ་གར་སྐད་དུ། ཨཱ་པཏྟི་དེ་ཤ་ན་བི་དཧི་  
བོད་སྐད་དུ། ལྟུང་བ་བཤགས་པའི་ཆོ་ག་ཐམས་ཅད་མཁྱེན་པ་ལ་ཕྱག་འཚལ་ལོ། །དགེ་འདུན་བཙུན་པ་རྣམས་དགོངས་སུ་གསོལ། །བདག་དགེ་སློང་མིང་འདི་ཞེས་བགྱི་བ་བྱིས་པ་ཉིད་དང། མི་ཤེས་པ་ཉིད་ཀྱིས་འདོད་ཆགས་དང། ཞེ་སྡང་དང། གཏི་མུག་དང། ཕྲག་དོག་དང་  
སེར་སྣའི་དབང་གིས། ལུས་མ་བསྒོམས་པ་དང། ཚུལ་ཁྲིམས་མ་བསྒོམས་པ་དང། ཤེས་རབ་མ་བསྒོམས་པ་དང། དྲན་པ་ཉམས་པ་ཉིད་ཀྱིས། ལུས་དང་ངག་དང་ཡིད་ཀྱིས་དགེ་སློང་དང་རྗེས་སུ་མཐུན་པ་མ་ལགས་པ་བགྱིས་པ་དང། བགྱིད་དུ་སྩལ་བ་དང། གཞན་བགྱིད་པ་ལ་རྗེས་སུ་ཡི་རང་  
བ་དེ་དག་ཐམས་ཅད། དགེ་འདུན་བཙུན་པ་རྣམས་ལ་བཟོད་པར་གསོལ་གྱིས་བཟོད་པར་མཛད་དུ་གསོལ། ཁྱེད་ལ་ཇི་ལྟར་བཟོད་པར་གསོལ་བ་དེ་བཞིན་དུ་མཁན་པོ་དང། སློབ་དཔོན་དང། ལྷན་ཅིག་སྐྱེས་པ་དང། ཆོས་དང་ལྟ་བ་མཐུན་པ་དང། རྟག་ཏུ་རྗེས་སུ་འབྲང་བ་དང། གཙུག་ལག་  
ཁང་དང་བྲང་ཁང་ན་གཉུག་མར་གནས་པའི་ལྷ་དང། ལམ་དང་ཉེ་བའི་ལམ་ན་གཉུག་མར་གནས་པའི་ལྷ་དང། བསྟན་པ་འདི་ལ་མངོན་པར་དགའ་བའི་ལྷ་དང། གཞན་གྱི་བསྟན་པ་ལ་མངོན་པར་དགའ་བའི་ལྷ་དང། ཕ་དང། མ་དང། གཏོང་བ་པོ་དང། སྦྱིན་བདག་དང། ཇི་སྲིད་སྲིད་པའི་རྩེ་མོའི་  
བར་གྱི་སེམས་ཅན་ཏེ། འཕྲོག་མའི་བུ་ལྔ་བརྒྱ་འཁོར་དང་བཅས་པ་དང། ནག་པོ་ཆེན་པོ་ལ་སོགས་པ་ཕྱོགས་བཅུའི་འཇིག་རྟེན་ན་གནས་པའི་སེམས་ཅན་ཐམས་ཅད་ལ་ནོངས་པ་བགྱིས་པ་གང་ལགས་པ་དེ་བདག་གི་ཚུལ་ཁྲིམས་ཀྱི་ཕུང་པོ་ལ་སོགས་པ་ཡོངས་སུ་རྫོགས་པར་བགྱི་བའི་སླད་  
དུ་བཟོད་པར་གསོལ་གྱིས་བཟོད་པར་མཛད་དུ་གསོལ། དེ་བཞིན་ལན་གཉིས་ལན་གསུམ་དུ་བཟླས། ཐབས་ཡིན་ནོ། །ལེགས་སོ། །དགེ་འདུན་བཙུན་པ་རྣམས་དགོངས་སུ་གསོལ། །བདག་དགེ་སློང་མིང་འདི་ཞེས་བགྱི་བས་ལྟུང་བ་རིགས་ལྔ་པོ་དག་ལ། ལུས་དང་ངག་དང་ཡིད་ཀྱིས་སྦྱོར་  
  
དངོས་གཞི་དང་མཇུག་རྣམས་སུ། འདོད་ཆགས་ཀྱིས་ཀུན་ནས་བསླང་བ་དང། ཞེ་སྡང་གིས་ཀུན་ནས་བསླང་བ་དང། གཏི་མུག་གིས་ཀུན་ནས་བསླང་བ་དང། ཆད་པས་ཀུན་ནས་བསླང་བ་དང། སྐྱེད་ཀྱིས་ཀུན་ནས་བསླང་བ་དང། དེའི་ཚན་དུ་གཏོགས་པ་དང། དེའི་སྡེར་གཏོགས་པ་  
དང། དེའི་རིགས་སུ་གཏོགས་པ་དང། དེའི་མཚན་ཉིད་དང། དེའི་ངོ་བོ་ཉིད་དང། ནང་དུ་བཙོས་པ་དང། ནང་དུ་ཞག་ལོན་པ་དང། ཆེད་དུ་བྱས་པ་དང། བཏང་ནས་ཟ་བ་དང། ཁམ་འཕྲོར་བཅད་པ་དང། ཁ་བཀང་ནས་སྨྲ་བ་དང། ལག་ཉར་བླངས་པ་དང། བྱིན་ལེན་མ་བྱས་པ་དང། གསོག་འཇོག་བྱས་པ་དང་  
དུས་མ་ཡིན་པའི་ཟས་ཏེ། མདོར་ན་ཕས་ཕམ་པའི་ཆོས་བཞི་དང། དེས་ཀུན་ནས་བསླང་བའི་ལྟུང་བ་སྤོམ་པོ་སྦྱོར་བ་དང་དངོས་གཞི་དང། མཇུག་གིས་བསྡུས་པ་དང། དགེ་འདུན་ལྷག་མའི་ཆོས་བཅུ་གསུམ་དང། དེས་ཀུན་ནས་བསླང་བའི་ཉེས་པ་སྦོམ་པོ་སྦྱོར་བ་དང། དངོས་གཞི་དང་  
མཇུག་དང། སྤང་བའི་ལྟུང་བྱེད་ཀྱི་ཆོས་སུམ་ཅུ་དང། དེས་ཀུན་ནས་བསླང་བའི་ཉེས་པ་སྦྱོར་བ་དང། དངོས་གཞི་དང། མཇུག་དང། ལྟུང་བྱེད་ཀྱི་ཆོས་བཅུ་དགུ་དང། དེས་ཀུན་ནས་བསླང་བའི་ཉེས་པ་སྦྱོར་བ་དང། དངོས་གཞི་དང། མཇུག་དང། སོ་སོར་བཤགས་པར་བྱ་བའི་ཆོས་བཞི་དང་  
དེས་ཀུན་ནས་བསླང་བའི་ཉེས་པ་སྦྱོར་བ་དང། དངོས་གཞི་དང། མཇུག་དང། བསླབ་པར་བྱ་བའི་ཆོས་བརྒྱ་རྩ་མང་པོ་དང། དེས་ཀུན་ནས་བསླང་བའི་ཉེས་པ་སྦྱོར་བ་དང། དངོས་གཞི་དང། མཇུག་དང། རྩོད་པ་ཉེ་བར་ཞི་བར་བྱ་བའི་ཆོས་བདུན་དང། དེས་ཀུན་ནས་བསླང་བའི་ཉེས་  
པ་སྦྱོར་བ་དང། དངོས་གཞི་དང། མཇུག་སྟེ། དེ་དག་དང། གཞན་ཡང་གང་སངས་རྒྱས་ཀྱིས་བཅས་པའི་བསླབ་པ་དང་འགལ་བ་དང། དགེ་འདུན་གྱིས་བཅས་པའི་ནང་ཁྲིམས་དྲལ་བ་དང། གོས་པ་དང། གོས་པར་བགྱིས་པ་དེ་དག་ཐམས་ཅད་བདག་གི་ཚུལ་ཁྲིམས་ཀྱི་ཕུང་  
པོ་ལ་སོགས་པ་ཡོངས་སུ་རྫོགས་པར་བགྱི་བའི་སླད་དུ། དགེ་འདུན་གྱི་སྤྱན་སྔར་མི་འཆབ་པའི་སེམས་ཀྱིས་མཐོ་ལོ་བཤགས་སོ། །མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་དེ་ལྟར་མི་འགྱུར་ལགས་སོ། །དེ་བཞིན་དུ་  
  
༄༅། །ལན་གཉིས་ལན་གསུམ་དུ་བཟླས། ལྟུང་བ་དེ་དག་ལ་ལྟུང་བར་མཐོང་ངམ། ཁ་ཅིག་ལ་ཁུམས་ལགས། ཕྱིན་ཆད་ཤིན་ཏུ་ལེགས་པར་སྔོམ་མམ། ཆོས་ཇི་ལྟ་བ་དང་འདུལ་བ་ཇི་ལྟ་བ་དང་སྟོན་པའི་བསྟན་པ་ཇི་ལྟ་བ་བཞིན་དུ་ལེགས་པར་སྔོམ་ལགས་ཀྱིས། ཡང་འདི་  
ལྟར་ཤེས་བཞིན་དུ་ཕྱིན་ཆད་མི་བགྱིད་ལགས་སོ་ཞེས་དང། ཐབས་ཡིན་ནོ། །ལེགས་སོ། །ལྟུང་བ་བཤགས་པའི་ཆོ་ག་ཐམས་ཅད་ཡོད་པར་སྨྲ་བའི་པཎྜི་ཏ་དེ་བ་ཤཱ་ནིཏས་མཛད་པ་རྫོགས་སོ།། །།རྒྱ་གར་གྱི་མཁན་པོ་དའི་པཾ་ཀ་ར་ཤྲཱི་ཛྙཱ་ན་དང། བོད་ཀྱི་ལོ་ཙཱ་བ་དགེ་སློང་ཚུལ་ཁྲིམས་  
རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པ།།  
  
  
