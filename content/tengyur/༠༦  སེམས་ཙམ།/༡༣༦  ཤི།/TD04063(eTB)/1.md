  
།རྒྱའི་སྐད་དུ། ཏའི་ཆིང་པའི་ཧཱ་མིང་མུན་ལུན། བོད་སྐད་དུ། ཐེག་པ་ཆེན་པོའི་ཆོས་བརྒྱ་གསལ་བའི་སྒོའི་བསྟན་བཅོས། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །བཅོམ་ལྡན་འདས་ཀྱིས་ཆོས་ཐམས་ཅད་བདག་མེད་དོ་ཞེས་གསུངས་པ་ནི་ཆོས་ཐམས་ཅད་  
  
བདག་མེད་པ་དེ་གང་ལ་བརྗོད་ཅེ་ན། ཆོས་ཐམས་ཅད་ནི་བསྡུ་ན་ངོ་བོ་ལྔ་ཡོད་དེ། སེམས་ཀྱི་ཆོས་དང་སེམས་ལས་བྱུང་བའི་ཆོས་དང། གཟུགས་ཀྱི་ཆོས་དང། འདུ་བྱེད་ཕན་ཚུན་མི་ལྡན་པའི་ཆོས་དང། འདུས་མ་བྱས་ཀྱི་ཆོས་སོ། །དེ་ལ་ཐམས་ཅད་ཁྱད་  
པར་དུ་བྱ་བའི་ཕྱིར་དང། འདི་དང་ཕན་ཚུན་ལྡན་པའི་ཕྱིར་དང། མངོན་དུ་གྱུར་པའི་ཕྱིར་དང། བྱེ་བྲག་འདི་རྣམས་མི་འདྲ་བའི་ཕྱིར་དང། དོན་མངོན་དུ་བྱ་བའི་ཕྱིར་རིམ་པ་འདི་ལྟར་དབྱེ་བར་བྱའོ། །སེམས་ཀྱི་ཆོས་ལ་ངོ་བོ་བརྒྱད་ཡོད་དེ། མིག་གི་རྣམ་པར་ཤེས་པ་དང། རྣ་བའི་རྣམ་  
པར་ཤེས་པ་དང། སྣའི་རྣམ་པར་ཤེས་པ་དང། ལྕེའི་རྣམ་པར་ཤེས་པ་དང། ལུས་ཀྱི་རྣམ་པར་ཤེས་པ་དང། ཡིད་ཀྱི་རྣམ་པར་ཤེས་པ་དང། རྣམ་པར་སྨིན་པའི་རྣམ་པར་ཤེས་པ་དང། ཉོན་མོངས་པ་ཅན་གྱི་ཡིད་ཀྱི་རྣམ་པར་ཤེས་པའོ། །སེམས་ལས་བྱུང་བའི་ཆོས་ལ་བསྡུ་ན་  
ངོ་བོ་དྲུག་ཡོད་དེ། ཀུན་དུ་འགྲོ་བ་ལྔ་ཡོད་པ་དང། གཞན་ཡུལ་ངེས་པ་ལ་ལྔ་ཡོད་པ་དང། དགེ་བ་ལ་བཅུ་གཅིག་ཡོད་པ་དང། རྩ་བའི་ཉོན་མོངས་པ་དྲུག་ཡོད་པ་དང། རྗེས་སུ་འགྲོ་བའི་ཉོན་མོངས་པ་ཉི་ཤུ་ཡོད་པ་དང༑ གཞན་དུ་འགྱུར་བ་བཞི་ཡོད་པའོ། །ཀུན་དུ་འགྲོ་བ་ལྔ་གང་  
ཞེ་ན། ཡིད་ལ་བྱེད་པ་དང། རེག་པ་དང། ཚོར་བ་དང། སེམས་པ་དང། འདུ་ཤེས་སོ། །གཞན་ཡུལ་ངེས་པ་ལྔ་གང་ཞེ་ན། འདུན་པ་དང། ཁྱད་པར་དྲན་པ་དང། མོས་པ་དང། ཏིང་ངེ་འཛིན་དང། ཤེས་རབ་བོ། །དགེ་བ་བཅུ་གཅིག་གང་ཞེ་ན། དད་པ་དང། བརྩོན་འགྲུས་དང་  
ངོ་ཚ་ཡོད་པ་དང། ཁྲེལ་ཡོད་པ་དང། འདོད་ཆགས་མེད་པ་དང། ཞེ་སྡང་མེད་པ་དང། གཏི་མུག་མེད་པ་དང། ཤིན་ཏུ་སྦྱངས་པར་གནས་པ་དང། བག་ཡོད་པ་དང། བཏང་སྙོམས་དང། རྣམ་པར་མི་འཚེ་བའོ། །རྩ་བའི་ཉོན་མོངས་པ་དྲུག་གང་ཞེ་ན། འདོད་ཆགས་དང། ཞེ་སྡང་  
དང༑ མ་རིག་པ་དང། ང་རྒྱལ་དང། ཐེ་ཚོམ་དང། ཕྱིན་ཅི་ལོག་གི་ལྟ་བའོ། །རྗེས་སུ་འགྲོ་བའི་ཉོན་མོངས་པ་ཉི་ཤུ་གང་ཞེ་ན། ཁྲོ་བ་དང། ཁོན་དུ་འཛིན་པ་དང། འཚིག་པ་དང། འཆབ་པ་དང། གཡོ་བ་དང། རྒྱགས་པ་དང། སྒྱུ་དང། རྣམ་པར་འཚེ་བ་དང། ཕྲག་དོག་  
  
༄༅། །དང༑ སེར་སྣ་དང། ངོ་ཚ་མེད་པ་དང། ཁྲེལ་མེད་པ་དང། མ་དད་པ་དང། ལེ་ལོ་དང། བག་མེད་པ་དང། རྨུགས་པ་དང། རྒོད་པ་དང། དྲན་པ་དོར་བ་དང། ཤེས་པ་ཕྱིན་ཅི་ལོག་དང། རྣམ་པར་གཡེང་བའོ། །གཞན་དུ་འགྱུར་བ་བཞི་གང་ཞེ་  
ན༑ གཉིད་དང། དཔྱོད་པ་དང། འགྱོད་པ་དང། རྟོག་པའོ། །གཟུགས་ཀྱི་ཆོས་ལ་བསྡུ་ན་ངོ་བོ་བཅུ་གཅིག་གང་ཞེ་ན། མིག་གི་དབང་པོ་དང། རྣ་བའི་དབང་པོ་དང། སྣའི་དབང་པོ་དང། ལྕེའི་དབང་པོ་དང། ལུས་ཀྱི་དབང་པོ་དང། གཟུགས་དང། སྒྲ་དང། དྲི་དང། རོ་དང་  
རེག་བྱ་དང། ཆོས་ཀྱི་ཕྱོགས་སོ། །བཏགས་པ་པ་འདུ་བྱེད་ཕན་ཚུན་མི་ལྡན་པའི་ཆོས་ལ་བསྡུ་ན་ངོ་བོ་ཉི་ཤུ་རྩ་བཞི་གང་ཞེ་ན། ཐོབ་པ་དང། སྲོག་གི་རྩ་བ་དང། སྐལ་བ་རིགས་མཐུན་པ་དང། སོ་སོའི་སྐྱེ་བོ་དང། འདུ་ཤེས་མེད་པ་པ་དང། རྫོགས་པའི་འདུ་ཤེས་པ་དང། འགོག་  
པ་སྙོམས་པར་འཇུག་པ་དང། མིང་གི་ཚོགས་དང། ཚིག་གི་ཚོགས་དང། ཡི་གེའི་ཚོགས་དང། སྐྱེ་བ་དང། རྒས་པ་དང། གནས་པ་དང། མི་རྟག་པ་དང། རྒྱུན་འཁོར་བ་དང། སོ་སོར་ངེས་པ་དང། ཕན་ཚུན་འབྲེལ་བ་དང། སྟོབས་མྱུར་བ་དང། གོ་རིམས་དང། དུས་དང་  
ཕྱོགས་དང། གྲངས་དང། སྤྱོད་པ་མཐུན་པའི་ཚོགས་དང། སྤྱོད་པ་མི་མཐུན་པའི་ཚོགས་སོ། །འདུས་མ་བྱས་པའི་ཆོས་ལ་བསྡུ་ན་ངོ་བོ་དྲུག་གང་ཞེ་ན། སྟོང་པ་ཉིད་ཀྱི་འདུས་མ་བྱས་དང། བརྟགས་པས་འགོག་པའི་འདུས་མ་བྱས་དང། བརྟགས་པས་འགོག་པ་མ་ཡིན་པའི་  
འདུས་མ་བྱས་དང། མི་གཡོ་བའི་འདུས་མ་བྱས་དང། འདུ་ཤེས་དང། ཚོར་བའི་འདུས་མ་བྱས་དང། རྣམ་པ་དེ་བཞིན་ཉིད་ཀྱི་འདུས་མ་བྱས་སོ་ཞེས་བྱ་བའི་ཕྱིར་བདག་གི་ཆོས་དེ་མེད་པར་གསུངས་སོ། །དེ་རྣམས་བསྡུ་ན་ངོ་བོ་ཡང་གཉིས་ཡོད་དེ། དང་པོ་གང་ཟག་གི་བདག་མེད་པ་  
དང༑ གཉིས་པ་ཆོས་ཀྱི་བདག་མེད་པའོ། །ཐེག་པ་ཆེན་པོའི་ཆོས་བརྒྱ་གསལ་བའི་སྒོའི་བསྟན་བཅོས་ཡོངས་སུ་རྫོགས་སོ།། །།རྒྱའི་དཔེ་ལས་སློབ་དཔོན་དབྱིག་གཉེན་གྱིས་མཛད་པར་སྣང། དིང་སང་བོད་རྣམས་དཔལ་ལྡན་ཆོས་སྐྱོང་གིས་མཛད་ཅེས་གྲགས་སོ། །  
  
རྒྱ་ནག་ཆེན་པོའི་ལྷ་བཙུན་ཆོས་ཀྱི་རིན་ཆེན་གྱིས་  
དཔལ་ས་སྐྱའི་གཙུག་ལག་ཁང་དུ་བསྒྱུར་ཞིང་ལེགས་པར་གཏན་ལ་ཕབ་པའོ།།  
  
  
