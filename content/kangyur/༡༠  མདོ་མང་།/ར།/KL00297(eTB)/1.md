  
།།རྒྱ་གར་སྐད་དུ་  
དྷཱ་ཏུ་བ་ཧུ་ཏ་ཀ་སཱུ་ཏྲ། བོད་སྐད་དུ། ཁམས་མང་པོ་པའི་མདོ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་  
  
༄༅། །མཉན་དུ་ཡོད་པ་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་ཚེ་དང་ལྡན་པ་ཀུན་དགའ་བོ་གཅིག་པུ་  
དབེན་པར་སོང་སྟེ་ནང་དུ་ཡང་དག་བཞག་ནས་སེམས་ལ་སེམས་ཀྱི་རྣམ་པར་རྟོག་པ་འདི་ལྟ་བུ་དག་སྐྱེས་ཏེ། འཇིགས་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི་  
བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །ཡམས་ཀྱི་ནད་གང་དག་དང། གནོད་པ་དང། ནད་འགོ་བ་དང། འཁྲུག་པ་གང་དག་འབྱུང་ཞིང་སྐྱེ་བ་དེ་དག་ཐམས་  
ཅད་ནི༑ བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །དེ་ནས་ཚེ་དང་ལྡན་པ་ཀུན་དགའ་བོ། ཕྱེམ་རེད་ནང་དུ་ཡང་དག་འཇོག་ལས་ལངས་ནས་བཅོམ་ལྡན་འདས་ག་ལ་བ་  
དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ཏེ་ཕྱོགས་གཅིག་ཏུ་འདུག་གོ་ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཀུན་དགའ་བོས་བཅོམ་  
ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ། འདིར་བདག་གཅིག་པུ་དབེན་པར་མཆིས་ཏེ་ནང་དུ་ཡང་དག་བཞག་ན་སེམས་ལ་སེམས་ཀྱི་རྣམ་པར་རྟོག་པ་འདི་ལྟ་བུ་དག་  
སྐྱེས་ཏེ༑ འཇིགས་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་བ་ལས་སྐྱེའི། མཁས་པ་ལས་ནི། མ་ལགས་སོ། །ཡམས་ཀྱི་ནད་གང་དག་དང། གནོད་པ་དང་  
  
  
འཁྲུག་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་པ་ལས་ནི། མ་ལགས་སོ་སྙམ་མོ། །ཀུན་དགའ་བོ། དེ་དེ་བཞིན་ནོ། །དེ་དེ་བཞིན་ཏེ་  
འཇིགས་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །ཡམས་ཀྱི་ནད་གང་དག་དང། གནོད་པ་དང། ནད་འགོ་བ་དང། འཁྲུག་  
པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །ཀུན་དགའ་བོ། དཔེར་ན། འདམ་བུ་སྐམ་པོའི་ཁང་པའམ། རྩྭ་སྐམ་པོའི་  
ཁང་པའམ། སོག་མ་སྐམ་པོའི་ཕུང་པོ་དག་ལ་མེ་བཏང་ན་དེ་རྣམས་ཀྱང་ཚིག་པར་བྱེད་དོ། །དེ་བཞིན་དུ་འཇིགས་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་པ་ལས་སྐྱེའི་  
མཁས་པ་ལས་ནི། མ་ཡིན་ནོ། །ཡམས་ཀྱི་ནད་གང་དག་དང། གནོད་པ་དང། ནད་འགོ་བ་དང། འཁྲུག་པ་གང་དག་འབྱུང་ཞིང་སྐྱེ་བ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་  
པ་ལས་ནི། མ་ཡིན་ནོ། །ཀུན་དགའ་བོ། འདས་པའི་དུས་སུ་འཇིགས་པ་གང་དག་བྱུང་ཞིང་སྐྱེས་པ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །ཡམས་  
ཀྱི་ནད་གང་དག་དང། གནོད་པ་དང། ནད་འགོ་བ་དང། འཁྲུག་པ་གང་དག་བྱུང་ཞིང་སྐྱེས་པ་དེ་དག་ཐམས་ཅད་ནི། བྱིས་པ་ལས་སྐྱེའི། མཁས་པ་ལས་ནི། མ་ཡིན་ནོ། །ཀུན་དགའ་  
  
  
༄༅། །པོ༑ མ་འོངས་པའི་དུས་སུ་འཇིགས་པ་གང་དག་འབྱུང་ཞིང་སྐྱེ་བར་འགྱུར་བ་དེ་དག་ཐམས་ཅད་ནི། བྱིས་པ་ལས་སྐྱེ་བར་འགྱུར་གྱི། མཁས་པ་ལས་ནི། མ་  
ཡིན་ནོ༑ ༑ཡམས་ཀྱི་ནད་གང་དག་དང། གནོད་པ་དང། ནད་འགོ་བ་དང། འཁྲུག་པ་གང་དག་འབྱུང་ཞིང་སྐྱེ་བར་འགྱུར་བ་དེ་དག་ཐམས་ཅད་ནི། བྱིས་པ་ལས་སྐྱེ་བར་འགྱུར་གྱི་  
མཁས་པ་ལས་ནི། མ་ཡིན་ནོ། །ཀུན་དགའ་བོ། དེ་ལྟར་ན་འདས་པ་དང། མ་འོངས་པ་དང། ད་ལྟར་བྱུང་བའི་དུས་དག་ཏུ་འཇིགས་པ་དང་བཅས་པ་ནི། བྱིས་པའོ། །འཇིགས་པ་  
མེད་པ་ནི། མཁས་པའོ། །ཡམས་ཀྱི་ནད་དང་བཅས་པ་ནི། བྱིས་པའོ་།ཡམས་ཀྱི་ནད་མེད་པ་ནི། མཁས་པའོ། །གནོད་པ་དང་བཅས་པ་ནི་བྱིས་པའོ། །གནོད་པ་མེད་པ་ནི། མཁས་  
པའོ༑ ༑ནད་འགོ་བ་དང་བཅས་པ་ནི། བྱིས་པའོ། །ནད་འགོ་བ་མེད་པ་ནི། མཁས་པའོ། །འཁྲུག་པ་དང་བཅས་པ་ནི། བྱིས་པའོ། །འཁྲུག་པ་མེད་པ་ནི། མཁས་པའོ། །ཀུན་དགའ་བོ་  
འཇིགས་པ་དང། ཡམས་ཀྱི་ནད་དང། གནོད་པ་དང། ནད་འགོ་བ་དང་འཁྲུག་པ་དག་ནི། བྱིས་པ་ལས་ཡིན་གྱི། མཁས་པ་ལས་ནི། མ་ཡིན་པར་ཤེས་པར་བྱའོ། །ཀུན་  
དགའ་བོ། །དེ་ལྟ་བས་ན། བྱིས་པའི་ཆོས་དང། མཁས་པའི་ཆོས་ཁོང་དུ་ཆུད་པར་བྱའོ། །བྱིས་པའི་ཆོས་དང། མཁས་པའི་ཆོས་དག་ཁོང་དུ་ཆུད་ནས་ཀྱང་བྱིས་པའི་ཆོས་ནི་  
  
  
ཡང་དག་པར་བླང་བར་བྱ་སྟེ། ཀུན་དགའ་བོ། དེ་ལྟར་དེ་བཞིན་དུ་བསླབ་པར་བྱའོ། །བཙུན་པ། ཇི་ཙམ་གྱིས་ན་བྱིས་པ་བྱིས་པ་ཞེས་བགྱི་བའི་གྲངས་  
སུ་མཆི་བ་ལགས། ཀུན་དགའ་བོ། བྱིས་པ་ནི། ཁམས་ལ་མཁས་པ་མ་ཡིན་པ་དང། སྐྱེ་མཆེད་ལ་མཁས་པ་མ་ཡིན་པ་དང། རྟེན་ཅིང་འབྲེལ་པར་འབྱུང་བ་ལ་མཁས་པ་མ་  
ཡིན་པ་དང། གནས་དང་གནས་མ་ཡིན་པ་ལ་མཁས་པ་མ་ཡིན་པ་སྟེ་ཀུན་དགའ་བོ། །དེ་ཙམ་གྱིས་ན་བྱིས་པ་བྱིས་པ་ཞེས་བྱ་བའི་གྲངས་སུ་འགྲོ་བ་ཡིན་ནོ། །བཙུན་པ། ཇི་ཙམ་  
གྱིས་ན་མཁས་པ་མཁས་པ་ཞེས་བགྱི་བའི་གྲངས་སུ་མཆི་བ་ལགས་ཀུན་དགའ་བོ། མཁས་པ་ནི། ཁམས་ལ་མཁས་པ་དང། སྐྱེ་མཆེད་ལ་མཁས་པ་དང། རྟེན་ཅིང་འབྲེལ་  
པར་འབྱུང་བ་ལ་མཁས་པ་དང། གནས་དང་གནས་མ་ཡིན་པ་ལ་མཁས་པ་ཡིན་ཏེ། ཀུན་དགའ་བོ། དེ་ཙམ་གྱིས་ན་མཁས་པ་མཁས་པ་ཞེས་བྱ་བའི་གྲངས་སུ་འགྲོ་བ་ཡིན་ནོ། །  
བཙུན་པ། ཇི་ཙམ་གྱིས་ན་མཁས་པ་ཁམས་ལ་མཁས་པ་ལགས། ཀུན་དགའ་བོ། མཁས་པ་ནི། ཁམས་བཅོ་བརྒྱད་པོ་མིག་གི་ཁམས་དང་གཟུགས་ཀྱི་ཁམས་དང་  
མིག་གི་རྣམ་པར་ཤེས་པའི་ཁམས་དང། རྣ་བའི་ཁམས་དང། སྒྲའི་ཁམས་དང། རྣ་བའི་རྣམ་པར་ཤེས་པའི་ཁམས་དང། སྣའི་ཁམས་དང། དྲིའི་ཁམས་དང། སྣའི་  
  
  
༄༅། །རྣམ་པར་ཤེས་པའི་ཁམས་དང། ལྕེའི་ཁམས་དང། རོའི་ཁམས་དང། ལྕེའི་རྣམ་པར་ཤེས་པའི་ཁམས་དང། ལུས་ཀྱི་ཁམས་དང། རེག་བྱའི་  
ཁམས་དང། ལུས་ཀྱི་རྣམ་པར་ཤེས་པའི་ཁམས་དང། ཡིད་ཀྱི་ཁམས་དང། ཆོས་ཀྱི་ཁམས་དང། ཡིད་ཀྱི་རྣམ་པར་ཤེས་པའི་ཁམས་དག་ཡང་དག་པ་ཇི་ལྟ་བ་བཞིན་  
ཤེས་ཤིང་མཐོང་བ་སྟེ། ཀུན་དགའ་བོ། དེ་ལྟར་ན་ཁམས་བཅོ་བརྒྱད་པོ་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་དྲུག་པོ་སའི་ཁམས་  
དང༑ ཆུའི་ཁམས་དང། མེའི་ཁམས་དང། རླུང་གི་ཁམས་དང། ནམ་མཁའི་ཁམས་དང། རྣམ་པར་ཤེས་པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་  
བ་སྟེ༑ དེ་ལྟར་ན་ཁམས་དྲུག་པོ་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་དྲུག་པོ་འདོད་པའི་ཁམས་དང། གནོད་སེམས་ཀྱི་ཁམས་དང་  
རྣམ་པར་འཚེ་བའི་ཁམས་དང། ངེས་པར་འབྱུང་བའི་ཁམས་དང་གནོད་སེམས་མེད་པའི་ཁམས་དང། རྣམ་པར་འཚེ་བ་མེད་པའི་ཁམས་དག་ཡང་དག་པ་ཇི་ལྟ་བ་བཞིན་  
ཤེས་ཤིང་མཐོང་བ་སྟེ། དེ་ལྟར་ན་ཁམས་དྲུག་པོ་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་དྲུག་པོ་བདེ་བའི་ཁམས་དང། སྡུག་བསྔལ་གྱི་  
  
  
ཡིད་བདེ་བའི་ཁམས་དང། ཡིད་མི་བདེ་བའི་ཁམས་དང། བཏང་སྙོམས་ཀྱི་ཁམས་དང། མ་རིག་པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་སྟེ། །  
དེ་ལྟར་ན་ཁམས་དྲུག་པོ་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་བཞི་པོ་ཚོར་བའི་ཁམས་དང་འདུ་ཤེས་ཀྱི་ཁམས་དང། འདུ་བྱེད་ཀྱི་ཁམས་དང་  
རྣམ་པར་ཤེས་པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གསུམ་པོ་འདོད་པའི་ཁམས་དང། གཟུགས་ཀྱི་ཁམས་དང། གཟུགས་  
མེད་པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གསུམ་པོ་གཟུགས་ཀྱི་ཁམས་དང། གཟུགས་མེད་པའི་ཁམས་དང། འགོག་པའི་  
ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གསུམ་པོ་འདས་པའི་ཁམས་དང། མ་འོངས་པའི་ཁམས་དང། ད་ལྟར་བྱུང་བའི་ཁམས་  
དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ་།གཞན་ཡང་ཁམས་གསུམ་པོ་དམན་པའི་ཁམས་དང། བར་མའི་ཁམས་དང། གྱ་ནོམ་པའི་ཁམས་དག་ཡང་དག་པ་  
ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གསུམ་པོ་དགེ་བའི་ཁམས་དང། མི་དགེ་བའི་ཁམས་དང། ལུང་དུ་མ་བསྟན་པའི་ཁམས་དག་ཡང་དག་པ་ཇི་ལྟ་  
  
  
༄༅། །བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གསུམ་པོ་སློབ་པའི་ཁམས་དང། མི་སློབ་པའི་ཁམས་དང། སློབ་པའང་མ་ཡིན་མི་སློབ་  
པའང་མ་ཡིན་པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གཉིས་པོ་ཟག་པ་དང་བཅས་པའི་ཁམས་དང། ཟག་པ་མེད་  
པའི་ཁམས་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །གཞན་ཡང་ཁམས་གཉིས་པོ་འདུས་བྱས་ཀྱི་ཁམས་དང། འདུས་མ་བྱས་ཀྱི་ཁམས་དག་ཡང་དག་  
པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ཏེ། ཀུན་དགའ་བོ། དེ་ཙམ་གྱིས་ན་མཁས་པ་ཁམས་ལ་མཁས་པ་ཡིན་ནོ། །བཙུན་པ། ཇི་ཙམ་གྱིས་ན་མཁས་པ་སྐྱེ་མཆེད་ལ་  
མཁས་པ་ལགས། ཀུན་དགའ་བོ། མཁས་པ་ནི། སྐྱེ་མཆེད་བཅུ་གཉིས་པོ་མིག་གི་སྐྱེ་མཆེད་དང། གཟུགས་ཀྱི་སྐྱེ་མཆེད་དང། རྣ་བའི་སྐྱེ་མཆེད་དང། སྒྲའི་སྐྱེ་མཆེད་  
དང། སྣའི་སྐྱེ་མཆེད་དང། དྲིའི་སྐྱེ་མཆེད་དང། ལྕེའི་སྐྱེ་མཆེད་དང། རོའི་སྐྱེ་མཆེད་དང། ལུས་ཀྱི་སྐྱེ་མཆེད་དང། རེག་བྱའི་སྐྱེ་མཆེད་དང། ཡིད་ཀྱི་སྐྱེ་མཆེད་དང། ཆོས་  
ཀྱི་སྐྱེ་མཆེད་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་སྟེ། ཀུན་དགའ་བོ། དེ་ཙམ་གྱིས་ན། མཁས་པ་སྐྱེ་མཆེད་ལ་མཁས་པ་ཡིན་ནོ། །བཙུན་པ། ཇི་ཙམ་གྱིས་ན་  
  
  
ཀུན་དགའ་བོ། མཁས་པ་ནི། རྟེན་ཅིང་འབྲེལ་བར་འབྱུང་བ་འདི་ཉིད་ལུགས་བཞིན་འབྱུང་བ་དང། ལུགས་ལས་  
ལྡོག་པ་འདི་ལྟ་སྟེ། འདི་ཡོད་པས་འདི་འབྱུང། འདི་སྐྱེས་པས་འདི་སྐྱེ་སྟེ། འདི་ལྟར་མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་ཤེས་པའི་  
རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ། སྲེད་  
པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང། མྱ་ངན་དང། སྨྲེ་སྔགས་འདོན་པ་དང། སྡུག་བསྔལ་བ་དང། ཡིད་  
མི་བདེ་བ་དང། འཁྲུག་པ་དག་འབྱུང་ཞིང་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་འབྱུང་བར་འགྱུར་རོ། །འདི་ལྟ་སྟེ། འདི་མེད་པས་འདི་མི་འབྱུང། འདི་འགགས་པས་འདི་  
འགག་སྟེ། འདི་ལྟར་མ་རིག་པ་འགགས་པས་འདུ་བྱེད་འགག་འདུ་བྱེད་འགགས་པས་རྣམ་པར་ཤེས་པ་འགག་རྣམ་པར་ཤེས་པ་འགགས་པས་མིང་དང་གཟུགས་འགག་  
མིང་དང་གཟུགས་འགགས་པས་སྐྱེ་མཆེད་དྲུག་འགག་སྐྱེ་མཆེད་དྲུག་འགགས་པས་རེག་པ་འགག་རེག་པ་འགགས་པས་ཚོར་བ་འགག་ཚོར་བ་འགགས་པས་སྲེད་པ་  
  
  
༄༅། །འགག་སྲེད་པ་འགགས་པས་ལེན་པ་འགག་ལེན་པ་འགགས་པས་སྲིད་པ་འགག་སྲིད་པ་འགགས་པས་སྐྱེ་བ་འགག་སྐྱེ་བ་འགགས་པས་རྒ་ཤི་དང་  
མྱ་ངན་དང། སྨྲེ་སྔགས་འདོན་པ་དང། སྡུག་བསྔལ་བ་དང། ཡིད་མི་བདེ་བ་དང། འཁྲུག་པ་དག་འགག་ཅིང་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འགག་པར་འགྱུར་  
བ་དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ཏེ་ཀུན་དགའ་བོ། དེ་ཙམ་གྱིས་ན་མཁས་པ་རྟེན་ཅིང་འབྲེལ་བར་འབྱུང་བ་ལ་མཁས་པ་ཡིན་ནོ། །བཙུན་པ། ཇི་  
ཙམ་གྱིས་ན་མཁས་པ་གནས་དང་གནས་མ་ཡིན་པ་ལ་མཁས་པ་ལགས་ཀུན་དགའ་བོ། མཁས་པ་ནི། གནས་ལ་གནས་དང། གནས་མ་ཡིན་པ་ལ་གནས་མ་ཡིན་པ་  
དག་ཡང་དག་པ་ཇི་ལྟ་བ་བཞིན་ཤེས་ཤིང་མཐོང་བ་ཡིན་ནོ། །ཀུན་དགའ་བོ། འདི་ནི། གནས་མ་ཡིན་ཞིང་གོ་སྐབས་མེད་པ་སྟེ། གང་ལུས་ཀྱིས་ཉེས་པར་སྤྱད་པ་དང། ངག་  
དང་ཡིད་ཀྱིས་ཉེས་པར་སྤྱད་པའི་རྣམ་པར་སྨིན་པ་འདོད་པ་དང་སྡུག་པ་དང། དགའ་བ་དང། ཡིད་དུ་འོང་བ་དག་མངོན་པར་འགྲུབ་པར་འགྱུར་བ་འདི་ནི། གནས་མ་ཡིན་  
ནོ༑ ༑འདི་ནི། གནས་ཡིན་ཏེ། གང་ལུས་ཀྱིས་ཉེས་པར་སྤྱད་པ་དང་ངག་དང་ཡིད་ཀྱིས་ཉེས་པར་སྤྱད་པའི་རྣམ་པར་སྨིན་པ་འདོད་པ་མ་ཡིན་པ་དང། སྡུག་པ་མ་ཡིན་པ་  
  
  
དགའ་བ་མ་ཡིན་པ་དང། ཡིད་དུ་འོང་བ་མ་ཡིན་པ་དག་མངོན་པར་འགྲུབ་པར་འགྱུར་བ་འདི་ནི། གནས་ཡིན་ནོ། །ཀུན་དགའ་བོ་འདི་ནི། གནས་མ་ཡིན་ཞིང་གོ་སྐབས་མེད་  
པ་སྟེ༑ གང་ལུས་ཀྱིས་ལེགས་པར་སྤྱད་པ་དང། ངག་དང་ཡིད་ཀྱིས་ལེགས་པར་སྤྱད་པའི་རྣམ་པར་སྨིན་པ་འདོད་པ་མ་ཡིན་པ་དང། སྡུག་པ་མ་ཡིན་པ་དང། དགའ་བ་མ་ཡིན་པ་  
དང། ཡིད་དུ་འོང་བ་མ་ཡིན་པ་དག་མངོན་པར་འགྲུབ་པར་འགྱུར་བ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ། གང་ལུས་ཀྱིས་ལེགས་པར་སྤྱད་པ་དང། ངག་དང་ཡིད་ཀྱིས་  
ལེགས་པར་སྤྱད་པའི་རྣམ་པར་སྨིན་པ་འདོད་པ་དང། སྡུག་པ་དང་དགའ་བ་དང། ཡིད་དུ་འོང་བ་དག་མངོན་པར་འགྲུབ་པར་འགྱུར་བ་འདི་ནི། གནས་ཡིན་ནོ། །གནས་མ་ཡིན་ཞིང་གོ་སྐབས་  
མེད་པ་ནི། གང་ལུས་ཀྱིས་ཉེས་པར་སྤྱད་པ་སྤྱད། ངག་དང་ཡིད་ཀྱིས་ཉེས་པར་སྤྱད་པ་སྤྱད་ནས་རྒྱུ་དེ་དག་དང་རྐྱེན་དེས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་  
བར་འགྱུར་བ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ། གང་ལུས་ཀྱིས་ཉེས་པར་སྤྱད་པ་སྤྱད། ངག་དང་ཡིད་ཀྱིས་ཉེས་པར་སྤྱད་པ་སྤྱད་ནས་རྒྱུ་དེ་དང་རྐྱེན་དེས་ལུས་ཞིག་ནས་ཤི་  
ཕན་ཆད་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་དག་གི་ནང་དུ་སྐྱེ་བར་འགྱུར་བ་འདི་ནི། གནས་ཡིན་ནོ། །གནས་མ་ཡིན་ཞིང་གོ་སྐབས་མེད་པ་ནི། གང་ལུས་ཀྱིས་ལེགས་  
  
  
༄༅། །པར་སྤྱད་པ་སྤྱད། ངག་དང་ཡིད་ཀྱིས་ལེགས་པར་སྤྱད་པ་སྤྱད་ནས་རྒྱུ་དེ་དང་རྐྱེན་དེས་ལུས་ཞིག་ནས་ཤི་ཕན་ཆད་ངན་སོང་ངན་འགྲོ་ལོག་པར་ལྟུང་བ་སེམས་ཅན་  
དམྱལ་བ་དག་གི་ནང་དུ་སྐྱེ་བར་འགྱུར་བ་འདི་ནི། གནས་མ་ཡིན་ནོ་།འདི་ནི། གནས་ཡིན་ཏེ། གང་ལུས་ཀྱིས་ལེགས་པར་སྤྱད་པ་སྤྱད། ངག་དང་ཡིད་ཀྱིས་ལེགས་པར་སྤྱད་པ་སྤྱད་ནས་  
རྒྱུ་དེ་དང་རྐྱེན་དེས་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་བ་འདི་ནི། གནས་ཡིན་ནོ་།གནས་མ་ཡིན་ཞིང་གོ་སྐབས་མེད་པ་ནི། ཡང་དག་པར་  
རྫོགས་པའི་སངས་རྒྱས་གཉིས་འཇིག་རྟེན་དུ་གང་སྔ་ཕྱི་མེད་པར་འབྱུང་བ་འདི་ནི། གནས་མ་ཡིན་ཏེ། གང་གཅིག་འབྱུང་བ་འདི་ནི་གནས་ཡིན་ནོ། །གནས་མ་ཡིན་ཞིང་གོ་སྐབས་མེད་པ་  
ནི༑ འཁོར་ལོས་བསྒྱུར་བ་གཉིས་འཇིག་རྟེན་དུ་གང་སྔ་ཕྱི་མེད་པར་འབྱུང་བ་འདི་ནི། གནས་མ་ཡིན་ཏེ། གང་གཅིག་འབྱུང་བ་འདི་ནི་གནས་ཡིན་ནོ། །གནས་མ་ཡིན་ཞིང་གོ་སྐབས་མེད་པ་ནི་  
གང་བུད་མེད་འཁོར་ལོས་བསྒྱུར་བའི་རྒྱལ་སྲིད་དང། བརྒྱ་བྱིན་ཉིད་དང། ཚངས་པ་ཉིད་དང། བདུད་ཉིད་བྱེད་བར་འགྱུར་བ་དང་རང་བྱང་ཆུབ་མངོན་དུ་བྱེད་པར་འགྱུར་བ་དང། བླ་ན་མེད་པ་  
ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ་སྐྱེས་པ་གང་ཡིན་པའོ། །གནས་མ་ཡིན་ཞིང་གོ་སྐབས་  
  
  
གང་ལྟ་བ་ཕུན་སུམ་ཚོགས་པའི་གང་ཟག་བསམ་བཞིན་དུ་ཕ་དང། མ་དང། དགྲ་བཅོམ་པ་གསོད་པར་འགྱུར་བ་དང་དགེ་འདུན་གྱི་དབྱེན་བྱེད་པར་འགྱུར་བ་དང། དེ་བཞིན་གཤེགས་  
པ་ལ་ངན་སེམས་ཀྱིས་ཁྲག་འབྱིན་པར་འགྱུར་བ་ནི། གནས་མ་ཡིན་ནོ་།འདི་ནི། གནས་ཡིན་ཏེ། སོ་སོའི་སྐྱེ་བོ་གང་ཡིན་པའོ། །གནས་མ་ཡིན་ཞིང་གོ་སྐབས་མེད་པ་ནི། གང་ལྟ་བ་ཕུན་སུམ་ཚོགས་  
པའི་གང་ཟག་བསམ་བཞིན་དུ་སྲོག་ཆགས་ཀྱི་སྲོག་གཅོད་པར་འགྱུར་བ་དང། བསླབ་པ་བཏང་ནས་ཉམས་པ་ལ་འཇུག་པར་འགྱུར་བ་དང། འདི་ལས་ཕྱི་རོལ་པ་གཞན་དག་ལ་ཡོན་གནས་སུ་  
ཚོལ་བར་འགྱུར་བ་དང། འདི་ལས་ཕྱི་རོལ་པ་གཞན་དག་ལ་སྟོན་པར་ལྟ་བར་འགྱུར་བ་དང། དགེ་མཚན་དང། བཀྲ་ཤིས་དག་གིས་དག་པར་ཡིད་ཆེས་པར་འགྱུར་བ་དང། དགེ་སྦྱོང་དང་བྲམ་  
ཟེ་ཤེས་པ་དང་ལྡན་པ་དེ་དག་ཤེས་པར་བྱ་བ་ཤེས་ཤིང་བལྟ་བར་བྱ་བ་མཐོང་ངོ་སྙམ་ནས་དགེ་སྦྱོང་དང་བྲམ་ཟེ་གཞན་དག་གི་ངོར་རྟོག་ཅིང་ངོར་ལྟ་བར་འགྱུར་བ་དང། སྲིད་པ་བརྒྱད་པ་མངོན་པར་  
འགྲུབ་པར་འགྱུར་བ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ་སོ་སོའི་སྐྱེ་བོ་གང་ཡིན་པའོ། །གནས་མ་ཡིན་ཞིང་གོ་སྐབས་མེད་པ་ནི། སེམས་ཀུན་ནས་ཉོན་མོངས་པར་བྱེད་པ་དང། ཤེས་  
རབ་ཉམ་ཆུང་བར་བྱེད་པ་དང། རྒུད་པའི་ཕྱོགས་སུ་གྱུར་པ་དང། མྱ་ངན་ལས་འདའ་བར་མི་འགྱུར་བ་སྒྲིབ་པ་ལྔ་པོ་མ་སྤངས་པ་ནི། དྲན་པ་ཉེ་བར་གཞག་པ་བཞི་དང་སེམས་ཤིན་ཏུ་  
  
  
༄༅། །ཉེ་བར་བཞག་ནས་གནས་པར་འགྱུར་བ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ། སེམས་ཀུན་ནས་ཉོན་མོངས་པར་བྱེད་པ་དང། ཤེས་རབ་ཉམ་ཆུང་བར་  
བྱེད་པ་དང། རྒུད་པའི་ཕྱོགས་སུ་གྱུར་བ་དང། མྱ་ངན་ལས་འདའ་བར་མི་འགྱུར་བ་གང་སྒྲིབ་པ་ལྔ་པོ་སྤངས་པས་ནི། དྲན་པ་ཉེ་བར་གཞག་པ་བཞི་དག་ལ་སེམས་ཤིན་ཏུ་ཉེ་བར་བཞག་  
ནས་གནས་པར་འགྱུར་བ་འདི་ནི། གནས་ཡིན་ནོ། །གནས་མ་ཡིན་ཞིང་གོ་སྐབས་མེད་པ་ནི། སེམས་ཀུན་ནས་ཉོན་མོངས་པར་བྱེད་པ་དང། ཤེས་རབ་ཉམ་ཆུང་བར་བྱེད་པ་དང། རྒུད་པའི་  
ཕྱོགས་སུ་གྱུར་པ་དང། མྱ་ངན་ལས་འདའ་བར་མི་འགྱུར་བ་གང་སྒྲིབ་པ་ལྔ་པོ་མ་སྤངས་པས་ནི། དྲན་པ་ཉེ་བར་གཞག་པ་བཞི་དག་ལ་སེམས་ཤིན་ཏུ་ཉེ་བར་བཞག་པ་ན་བྱང་ཆུབ་ཀྱི་  
ཡན་ལག་བདུན་སྒོམ་པ་འདི་ནི། གནས་མ་ཡིན་ནོ། །འདི་ནི། གནས་ཡིན་ཏེ། སེམས་ཀུན་ནས་ཉོན་མོངས་པར་བྱེད་པ་དང། ཤེས་རབ་ཉམ་ཆུང་བར་བྱེད་པ་དང། རྒུད་པའི་ཕྱོགས་སུ་གྱུར་པ་  
དང། མྱ་ངན་ལས་འདས་པར་མི་འགྱུར་བ་གང་སྒྲིབ་པ་ལྔ་པོ་སྤངས་པས་ནི། དྲན་པ་ཉེ་བར་གཞག་པ་བཞི་དག་ལ་སེམས་ཤིན་ཏུ་ཉེ་བར་བཞག་ནས་གནས་པ་ན་བྱང་ཆུབ་ཀྱི་ཡན་ལག་བདུན་  
སྒོམ་པར་འགྱུར་བ་འདི་ནི། གནས་ཡིན་ནོ། །གནས་མ་ཡིན་ཞིང་གོ་སྐབས་མེད་པ་ནི། སེམས་ཀུན་ནས་ཉོན་མོངས་པར་བྱེད་པ་དང། ཤེས་རབ་ཉམ་ཆུང་བྱེད་པ་དང། རྒུད་པའི་ཕྱོགས་སུ་གྱུར་  
  
  
མྱ་ངན་ལས་འདའ་བར་མི་འགྱུར་བ་གང་སྒྲིབ་པ་ལྔ་པོ་མ་སྤངས་པས་ནི། དྲན་པ་ཉེ་བར་གཞག་པ་བཞི་དག་ལ་སེམས་ཤིན་ཏུ་ཉེ་བར་བཞག་པས་གནས་པ་ན་བྱང་ཆུབ་ཀྱི་ཡན་ལག་  
བདུན་བསྒོམས་ཏེ་རང་བྱང་ཆུབ་མངོན་དུ་བྱེད་པར་འགྱུར་བ་དང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་འདི་ནི། གནས་མ་ཡིན་ནོ། །འདི་ནི་  
གནས་ཡིན་ཏེ། སེམས་ཅན་ཀུན་ནས་ཉོན་མོངས་པར་བྱེད་པ་དང། ཤེས་རབ་ཉམ་ཆུང་བར་བྱེད་པ་དང། རྒུད་པའི་ཕྱོགས་སུ་གྱུར་པ་དང། མྱ་ངན་ལས་འདའ་པར་མི་འགྱུར་བ་གང་སྒྲིབ་པ་ལྔ་  
པོ་སྤངས་ནས་ནི། དྲན་པ་ཉེ་བར་གཞག་པ་བཞི་དག་ལ་སེམས་ཤིན་ཏུ་ཉེ་བར་བཞག་ནས་གནས་པ་ན་བྱང་ཆུབ་ཀྱི་ཡན་ལག་བདུན་བསྒོམས་ཏེ་རང་བྱང་ཆུབ་མངོན་དུ་བྱེད་པར་འགྱུར་བ་དང། བླ་  
ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་འདི་ནི། གནས་ཏེ། ཀུན་དགའ་བོ། དེ་ཙམ་གྱིས་ན་མཁས་པ་གནས་དང་གནས་མ་ཡིན་པ་ལ་  
མཁས་པ་ཡིན་ནོ། །བཙུན་པ། ཆོས་ཀྱི་རྣམ་གྲངས་འདིའི་མིང་ཅི་ལགས། འདི་ཇི་ལྟར་གཟུང་བར་བགྱི། ཀུན་དགའ་བོ། དེའི་ཕྱིར་ཆོས་ཀྱི་རྣམ་གྲངས་འདི་ནི། ལེའུ་བཞི་པ་ཞེས་བྱ་བར་  
ཡང་ཟུངས་ཤིག་ཆོས་ཀྱི་མེ་ལོང་ཞེས་བྱ་བར་ཡང་ཟུངས་ཤིག་།བདུད་རྩིའི་རྔ་པོ་ཆེ་ཞེས་བྱ་བར་ཡང་ཟུངས་ཤིག་ཁམས་མང་པོ་པ་ཞེས་བྱ་བར་ཡང་ཟུངས་ཤིག་དེ་བས་ན་ཁམས་  
  
  
༄༅། །མང་པོ་ཞེས་བྱ་བ་ནི། ཆོས་ཀྱི་རྣམ་གྲངས་འདིའི་ཚིག་བླ་དྭགས་ཡིན་ནོ། །ཁམས་མང་པོ་པ་ཞེས་བྱ་བའི་མདོ་རྫོགས་སོ།།  
  
