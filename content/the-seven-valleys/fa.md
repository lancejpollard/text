<h1 dir='rtl'>هفت وادی و چهار وادی</h1>
<p dir='rtl'>اثرحضرت بهاءالله</p>
<h2 dir='rtl'>هفت وادی</h2>

<p dir='rtl'>ذکر الأسرار فی معارج الأسفار لمن یرید ان یسافر الی الله المقتدر الغفّار</p>

<p dir='rtl'>بسم الله الرّحمن الرّحیم</p>
<p dir='rtl'>الحمد للّه الّذی اظهر الوجود من العدم و رقم علی لوح الانسان من اسرار القدم و علّمه من البیان ما لا یعلم و جعله کتاباً مبیناً لمن آمن و استسلم و اشهده خلق کلّ شیء فی هذا الزّمان المظلم الصّیلم و انطقه فی قطب البقآء علی اللّحن البدیع فی الهیکل المکرّم لیشهد الکلّ فی نفسه بنفسه فی مقام تجلّی ربّه بأنّه لا اله الّا هو و لیصل الکلّ بذلک الی ذروة الحقایق حتّی لا یشاهد احد شیئاً الّا و قد یری الله فیه ای رؤیة تجلّیه المودعة فی حقایق الأشیآء والّا انّه تعالی منزّه من ان یشهد او یری لا تدرکه الأبصار و هو یدرک الأبصار و هو اللّطیف الخبیر</p>

<p dir='rtl'>و اصلّی و اسلّم علی اوّل بحر تشعّب من بحر الهویّة و اوّل صبح لاح عن افق الأحدیّة و اوّل شمس اشرقت فی سمآء الأزلیّة و اوّل نار اوقدت من مصباح القدمیّة فی مشکوة الواحدیّة الّذی کان احمد فی ملکوت العالین و محمّداً فی ملإ المقرّبین و محموداً فی جبروت المخلصین و ایّا ما تدعو فله الأسمآء فی قلوب العارفین و علی آله و صحبه تسلیماً کثیراً دائماً ابداً</p>

<p dir='rtl'>و بعد قد سمعت ما غنّت ورقآء العرفان علی افنان سدرة فؤادک و عرفت ما غرّدت حمامة الایقان علی اغصان شجرة قلبک کأنّی وجدت رایحة الطّیب عن قمیص حبّک و ادرکت تمام لقائک فی ملاحظة کتابک و لمّا بلغت اشاراتک فی فنائک فی الله و بقائک به و حبّک احبّآء الله و مظاهر اسمائه و مطالع صفاته لذا اذکر لک اشارات قدسیّة شعشعانیّة من مراتب الجلال لتجذبک الی ساحة القدس و القرب و الجمال و توصلک الی مقام لا تری فی الوجود الّا طلعة حضرة محبوبک و لن تری الخلق الّا کیوم لم یکن احد مذکوراً</p>

<p dir='rtl'>و هی ما غنّ بلبل الأحدیّة فی الرّیاض الغوثیّة قوله و تظهر علی لوح قلبک رقوم لطایف اسرار اتّقوا الله یعلّمکم الله و یتذکّر طایر روحک حظایر القدم و یطیر فی فضآء فاسلکی سبل ربّک ذللاً بجناح الشّوق و تجتنی من اثمار الأنس فی بساتین کلی من کلّ الثّمرات انتهی</p>

<p dir='rtl'>وعمری یا حبیب لو تذوق هذه الثّمرات من خضر هذه السّنبلات الّتی نبتت فی اراضی المعرفة عند تجلّی انوار الذّات فی مرایا الأسمآء و الصّفات لیأخذ الشّوق زمام الصّبر و الاصطبار عن کفّک و یهتزّ روحک من بوارق الأنوار و تجذبک من الوطن التّرابی الی الوطن الأصلیّ الالهی فی قطب المعانی و تصعدک الی مقام تطیر فی الهوآء کما تمشی علی التّراب و ترکض علی المآء کما ترکض علی الأرض فهنیئاً لی و لک و لمن سما الی سمآء العرفان و صبا قلبه بما هبّ علی ریاض سرّه صبا الایقان من سبأ الرّحمن</p>

<p dir='rtl'>و السّلام علی من اتّبع الهدی</p>

<p dir='rtl'>بعد مراتب سیر سالکان را از مسکن خاکی بوطن الهی هفت رتبه معیّن نموده‌اند چنانچه بعضی هفت وادی و بعضی هفت شهر ذکر کرده‌اند و گفته‌اند که سالک تا از نفس هجرت ننماید و این اسفار را طیّ نکند ببحر قرب و وصال وارد نشود و از خمر بیمثال نچشد اوّل وادی طلب است مرکب این وادی صبر است که مسافر در این سفر بی صبر بجائی نرسد و بمقصود واصل نشود و باید هرگز افسرده نگردد اگر صدهزار سال سعی کند و جمال دوست نبیند پژمرده نشود زیرا مجاهدین کعبهٴ فینا ببشارت لنهدینّهم سبلنا مسرورند و کمر خدمت در طلب بغایت محکم بسته‌اند و در هر آن از مکان غفلت بامکان طلب سفر کنند هیچ بندی ایشان را منع ننماید و هیچ پندی صدّ نکند</p>

<p dir='rtl'>و شرط است این عباد را که دل را که منبع خزینهٴ الهیّه است از هر نقشی پاک کنند و از تقلید که از اثر آباء و اجداد است اعراض نمایند و ابواب دوستی و دشمنی را با کلّ اهل ارض مسدود کنند</p>

<p dir='rtl'>و طالب در این سفر بمقامی رسد که همهٴ موجودات را در طلب دوست سرگشته بیند چه یعقوبها بیند که در طلب یوسف آواره مانده‌اند عالمی حبیب بیند که در طلب محبوب دوانند و جهانی عاشق ملاحظه کند که در پی معشوق روان و در هر آنی امری مشاهده کند و در هر ساعتی بر سرّی مطّلع گردد زیرا که دل از هر دو جهان برداشته و عزم کعبهٴ جانان نموده و در هر قدمی اعانت غیبی او را شامل شود و جوش طلبش زیاده گردد</p>

<p dir='rtl'>طلب را باید از مجنون عشق اندازه گرفت حکایت کنند که روزی مجنون را دیدند خاک می‌بیخت و اشک میریخت گفتند چه میکنی گفت لیلی را میجویم گفتند وای بر تو لیلی از روح پاک و تو از خاک طلب می‌کنی گفت همه جا در طلبش میکوشم شاید در جائی بجویم</p>

<p dir='rtl'>بلی در تراب ربّ الأرباب جستن اگرچه نزد عاقل قبیح است لکن بر کمال جدّ و طلب دلیل است من طلب شیئاً و جدّ وجد</p>

<p dir='rtl'>طالب صادق جز وصال مطلوب چیزی نجوید و حبیب را جز وصال محبوب مقصودی نباشد و این طلب طالب را حاصل نشود مگر بنثار آنچه هست یعنی آنچه دیده و شنیده و فهمیده همه را بنفی لا منفی سازد تا بشهرستان جان که مدینهٴ الّا است واصل شود همّتی باید تا در طلبش کوشیم و جهدی باید تا از شهد وصلش نوشیم اگر از این جام نوش کشیم عالمی فراموش کنیم</p>

<p dir='rtl'>و سالک در این سفر بر هر خاکی جالس شود و در هر بلادی ساکن گردد از هر وجهی طلب جمال دوست کند و در هر دیار طلب یار نماید با هر جمعی مجتمع شود و با هر سری همسری نماید که شاید در سری سرّ محبوب بیند و یا از صورتی جمال محبوب مشاهده کند</p>

<p dir='rtl'>و اگر در این سفر باعانت باری از یار بی‌نشان نشان یافت و بوی یوسف گم‌گشته از بشیر احدیّه شنید فوراً بوادی عشق قدم گذارد و از نار عشق بگدازد در این شهر آسمان جذب بلند شود و آفتاب جهانتاب شوق طالع گردد و نار عشق برافروزد و چون نار عشق برافروخت خرمن عقل بکلّی بسوخت</p>

<p dir='rtl'>در این وقت سالک از خود و غیر خود بی‌خبر است نه جهل و علم داند نه شکّ و یقین نه صبح هدایت شناسد و نه شام ضلالت از کفر و ایمان هر دو در گریز و سمّ قاتلش دلپذیر اینست که عطّار گفته</p>

<p dir='rtl'>کفر کافر را و دین دین‌دار را</p>

<p dir='rtl'>ذرّهٴ دردت دل عطّار را</p>

<p dir='rtl'>مرکب این وادی درد است و اگر درد نباشد هرگز این سفر تمام نشود و عاشق در این رتبه جز معشوق خیالی ندارد و جز محبوب پناهی نجوید و در هر آن صد جان رایگان در ره جانان دهد و در هر قدمی هزار سر در پای دوست اندازد</p>

<p dir='rtl'>ای برادر من تا بمصر عشق درنیائی بیوسف جمال دوست واصل نشوی و تا چون یعقوب از چشم ظاهری نگذری چشم باطن نگشائی و تا بنار عشق نیفروزی بیار شوق نیامیزی</p>

<p dir='rtl'>و عاشق را از هیچ چیز پروا نیست و از هیچ ضرّی ضرر نه از نار سردش بینی و از دریا خشکش یابی</p>

<p dir='rtl'>نشان عاشق آن باشد که سردش بینی از دوزخ</p>

<p dir='rtl'>نشان عارف آن باشد که خشکش بینی از دریا</p>

<p dir='rtl'>عشق هستی قبول نکند و زندگی نخواهد حیوة در ممات بیند و عزّت از ذلّت جوید بسیار هوش باید تا لایق جوش عشق شود و بسیار سر باید تا قابل کمند دوست گردد مبارک گردنی که در کمندش افتد و فرخنده سری که در راه محبّتش بخاک افتد پس ای دوست از نفس بیگانه شو تا به یگانه پی‌بری و از خاکدان فانی بگذر تا در آشیان الهی جای گیری نیستی باید تا نار هستی برافروزی و مقبول راه عشق شوی</p>

<p dir='rtl'>نکند عشق نفس زنده قبول</p>

<p dir='rtl'>نکند باز موش مرده شکار</p>

<p dir='rtl'>عشق در هر آنی عالمی بسوزد و در هر دیار که علم برافرازد ویران سازد در مملکتش هستی را وجودی نه و در سلطنتش عاقلان را مقرّی نه نهنگ عشق ادیب عقل را ببلعد و لبیب دانش بشکرد هفت دریا بیاشامد و عطش قلبش نیفسرد و هل من مزید گوید از خویش بیگانه شود و از هر چه در عالم است کناره گیرد</p>

<p dir='rtl'>با دو عالم عشق را بیگانگی</p>

<p dir='rtl'>اندر او هفتاد و دو دیوانگی</p>

<p dir='rtl'>صدهزار مظلومان در کمندش بسته و صدهزار عارفان به تیرش خسته هر سرخی که در عالم بینی اثر قهرش دان و هر زردی که در رخسار بینی از زهرش شمر جز فنا دوائی نبخشد و جز در وادی عدم قدم نگذارد ولکن زهرش در کام عاشق از شهد خوشتر و فنایش در نظر طالب از صدهزار بقا محبوب‌تر است</p>

<p dir='rtl'>پس باید بنار عشق حجابهای نفس شیطانی سوخته شود تا روح برای ادراک مراتب سیّد لولاک لطیف و پاکیزه گردد</p>

<p dir='rtl'>نار عشقی برفروز و جمله هستیها بسوز</p>

<p dir='rtl'>پس قدم بردار و اندر کوی عشّاقان گذار</p>

<p dir='rtl'>و اگر عاشق بتأییدات خالق از منقار شاهین عشق بسلامت بگذرد در مملکت معرفت وارد شود و از شکّ بیقین آید و از ظلمت ضلالت هوی بنور هدایت تقوی راجع گردد و چشم بصیرتش باز شود و با حبیب خود براز مشغول گردد در حقیقت و نیاز بگشاید و ابواب مجاز دربندد در این رتبه قضا را رضا دهد و جنگ را صلح بیند و در فنا معانی بقا درک نماید و بچشم سر و سرّ در آفاق ایجاد و انفس عباد اسرار معاد بیند و حکمت صمدانی را بقلب روحانی در مظاهر نامتناهی الهی سیر فرماید در بحر قطره بیند و در قطره اسرار بحر ملاحظه کند</p>

<p dir='rtl'>دل هر ذرّه‌ئی‌ که بشکافی</p>

<p dir='rtl'>آفتابیش در میان بینی</p>

<p dir='rtl'>و سالک در این وادی در آفرینش حقّ به بینش مطلق مخالف و مغایر نبیند و در هر آن ما تری فی خلق الرّحمن من تفاوت فارجع البصر هل تری من فطور گوید در ظلم عدل بیند و در عدل فضل مشاهده کند در جهل علمها مستور بیند و در علمها صدهزار حکمتها آشکار و هویدا ادراک نماید و قفس تن و هوی را بشکند و بنفس اهل بقا انس گیرد بنردبانهای معنوی صعود نماید و بسماء معانی بشتابد در فلک سنریهم آیاتنا فی الآفاق و فی انفسهم ساکن شود و بر بحر حتّی یتبیّن لهم انّه الحقّ سایر گردد و اگر ظلمی بیند صبر نماید و اگر قهر بیند مهر آرد</p>

<p dir='rtl'>حکایت کنند عاشقی سالها در هجر معشوقش جان میباخت و در آتش فراقش میگداخت از غلبهٴ عشق صدرش از صبر خالی ماند و جسمش از روح بیزاری جست و زندگی در فراق را از نفاق میشمرد و از آفاق بغایت در احتراق بود چه روزها که از هجرش راحت نجسته و بسا شبها که از دردش نخفته از ضعف بدن چون آهی گشته و از درد دل چون وای شده بیک شربهٴ وصلش هزار جان رایگان میداد و میسّر نمیشد طبیبان از علاجش درماندند و مؤانسان از انسش دوری جستند بلی مریض عشق را طبیب چاره نداند مگر عنایت حبیب دستش گیرد</p>

<p dir='rtl'>باری عاقبت شجر رجایش ثمر یأس بخشید و نار امیدش بیفسرد تا آنکه شبی از جان بیزار شد و از خانه ببازار رفت ناگاه او را عسسی تعاقب نمود او از پیش تازان و عسس از پی دوان تا آنکه عسسها جمع شدند و از هر طرف راه فرار بر آن بی‌قرار بستند و آن فقیر از دل مینالید و باطراف میدوید و با خود میگفت این عسس عزرائیل من است که باین تعجیل در طلب من است و یا شدّاد بلاد است که در کین عباد است آن خستهٴ تیر عشق بپا دوان بود و بدل نالان تا بدیوار باغی رسید و بهزار زحمت و محنت بالای دیوار رفت دیواری بغایت بلند دید از جان گذشت و خود را در باغ انداخت</p>

<p dir='rtl'>دید معشوقش در دست چراغی دارد و تفحّص انگشتری مینماید که از او گم شده بود چون آن عاشق دلداده معشوق دل‌برده را دید آهی برکشید و دست بدعا برداشت که ای خدا این عسس را عزّت ده و دولت بخش و باقی دار که این عسس جبرئیل بود که دلیل این علیل گشت و یا اسرافیل بود که حیوة‌بخش این ذلیل شد</p>

<p dir='rtl'>و آنچه گفت فی‌الحقیقه درست بود زیرا ملاحظه شد که این ظلم منکر عسس چه ‌قدر عدلها در سرّ داشت و چه رحمتها در پرده پنهان نموده بود بیک قهر تشنهٴ صحرای عشق را ببحر معشوق واصل نمود و ظلمت فراق را بنور وصال روشن فرمود و بعیدی را ببستان قرب جای داد و علیلی را بطبیب قلب راه نمود</p>

<p dir='rtl'>حال آن عاشق اگر آخربین بود در اوّل بر عسس رحمت مینمود و دعایش میگفت و آن ظلم را عدل میدید چون از آخر محجوب بود در اوّل ناله آغاز نمود و بشکایت زبان گشود ولکن مسافران حدیقهٴ عرفان چون آخر را در اوّل بینند لهذا در جنگ صلح و در قهر آشتی ملاحظه کنند</p>

<p dir='rtl'>و این رتبهٴ اهل این وادی است و اهل وادیهای فوق این وادی اوّل و آخر را یک بینند بلکه نه اوّل بینند و نه آخر لااوّل و لاآخر بینند بلکه اهل مدینهٴ بقا که در روضهٴ خضرا ساکنند لااوّل و لاآخر هم نبینند از اوّلها در گریزند و بآخرها در ستیز زیرا که عوالم اسماء را طیّ نموده‌اند و از عوالم صفات چون برق درگذشته‌اند چنانچه میفرماید کمال التّوحید نفی الصّفات عنه و در ظلّ ذات مسکن گرفته‌اند</p>

<p dir='rtl'>اینست که خواجه عبدالله قدّس الله تعالی سرّه العزیز در این مقام نکتهٴ دقیقی و کلمهٴ بلیغی در معنی اهدنا الصّراط المستقیم فرموده‌اند و آن اینست که بنمای بما راه راست یعنی بمحبّت ذات خود مشرّف دار تا از التفات بخود و غیر تو آزاد گشته بتمامی گرفتار تو گردیم جز تو ندانیم جز تو نبینیم و جز تو نیندیشیم</p>

<p dir='rtl'>بلکه از این مقام هم بالا روند چنانچه میفرماید المحبّة حجاب بین المحبّ و المحبوب بیش از این گفتن مرا دستور نیست</p>

<p dir='rtl'>در این وقت صبح معرفت طالع شد و چراغهای سیر و سلوک خاموش گشت</p>

<p dir='rtl'>وهم موسی با همه نور و هنر</p>

<p dir='rtl'>شد از آن محجوب تو بی‌پر مپر</p>

<p dir='rtl'>اگر اهل راز و نیازی بپرهای همّت اولیا پرواز کن تا اسرار دوست بینی و بانوار محبوب رسی انّا للّه و انّا الیه راجعون</p>

<p dir='rtl'>و سالک بعد از سیر وادی معرفت که آخر مقام تحدید است باوّل مقام توحید واصل شود و از کأس تجرید بنوشد و در مظاهر تفرید سیر نماید در این مقام حجاب کثرت بردرد و از عوالم شهوت برپرد و در سماء وحدت عروج نماید بگوش الهی بشنود و بچشم ربّانی اسرار صنع صمدانی بیند بخلوت‌خانهٴ دوست قدم گذارد و محرم سرادق محبوب شود و دست حقّ از جیب مطلق برآرد و اسرار قدرت ظاهر نماید وصف و اسم و رسم از خود نبیند وصف خود را در وصف حقّ بیند و اسم حقّ را در اسم خود ملاحظه نماید همهٔ آوازها از شه داند و جمیع نغمات را از او شنود بر کرسیّ قل کلّ من عند الله جالس شود و بر بساط لا حول و لا قوّة الّا بالله راحت گیرد و در اشیاء بنظر توحید مشاهده کند و اشراق تجلّی شمس الهی را از مشرق هویّت بر همهٴ ممکنات یکسان بیند و انوار توحید را بر جمیع موجودات موجود و ظاهر مشاهده کند</p>

<p dir='rtl'>و معلوم آن جناب بوده که جمیع اختلافات عوالم کون که در مراتب سلوک سالک مشاهده میکند از نظر خود سالک است مثالی در این مقام ذکر میشود تا این معنی تمام معلوم گردد ملاحظه در شمس ظاهری فرمائید که بر همهٴ موجودات و ممکنات بیک اشراق تجلّی مینماید و افاضهٴ نور بامر سلطان ظهور بر همهٴ اشیاء میفرماید ولکن در هر محلّ باقتضای استعداد آن محلّ ظاهر میشود و اعطای فیض میکند مثل اینکه در مرآت بقرصها و هیئتها جلوه مینماید و این بواسطهٴ لطافت خود مرآت است و در بلور نار احداث میکند و در سایر اشیاء همان اثر تجلّی ظاهر است نه قرص و بآن اثر هر شیء را بامر مؤثّر باستعداد او تربیت میکند چنانچه مشاهده میکنید</p>

<p dir='rtl'>و هم‌چنین الوان هم باقتضای محلّ ظاهر میشود مثل اینکه در زجاجهٴ زرد تجلّی زرد و در سفید تجلّی سفید و در سرخ تجلّی سرخ ملاحظه میشود پس این اختلافات از محلّ است نه از اشراق ضیاء و اگر محلّ مانع داشته باشد مثل جدار و سقف آن محلّ بالمرّه از تجلّی شمس محروم ماند و آفتاب بر او نتابد</p>

<p dir='rtl'>این است که بعضی از نفوس ضعیفه چون اراضی معرفت را بجدار نفس و هوی و حجاب غفلت و عمی حایل نمودند لهذا از اشراق شمس معانی و اسرار محبوب لایزالی محجوب ماندند و از جواهر حکمت دین مبین سیّد المرسلین دور مانده‌اند و از حرم جمال محروم شدند و از کعبهٴ جلال مهجور این است رتبهٴ اهل زمان</p>

<p dir='rtl'>و اگر بلبلی از گل نفس برخیزد و بر شاخسار گل قلب جای گیرد و بنغمات حجازی و آوازهای خوش عراقی اسرار الهی ذکر نماید که حرفی از آن جمیع جسدهای مرده را حیوة تازهٴ جدید بخشد و روح قدسی بر عظام رمیمهٴ ممکنات مبذول دارد هزار چنگال حسد و منقار بغض بینی که قصد او نمایند و با تمام جدّ در هلاکش کوشند</p>

<p dir='rtl'>بلی جعل را بوی خوش ناخوش آید و مزکوم را رایحهٴ طیب ثمر ندهد اینست که برای ارشاد عوام گفته‌اند</p>

<p dir='rtl'>دفع کن از مغز و از بینی زکام</p>

<p dir='rtl'>تا که ریح الله درآید در مشام</p>

<p dir='rtl'>باری اختلاف محلّ واضح و مبرهن شد و امّا نظر سالک وقتی در محلّ محدود است یعنی در زجاجات سیر مینماید اینست که زرد و سرخ و سفید بیند باین جهت است که جدال بین عباد برپا شده و عالم را غبار تیره از انفس محدوده فراگرفته و بعضی نظر باشراق ضوء دارند و برخی که از خمر وحدت نوشیدند جز شمس چیزی نبینند</p>

<p dir='rtl'>پس بسبب سیر این سه مقام مختلف فهم سالکین و بیان ایشان مختلف میشود اینست که اثر اختلاف در عالم ظاهر شده و میشود زیرا که بعضی در رتبهٴ توحید واقفند و از آن عالم سخن گویند و برخی در عوالم تحدید قائمند و بعضی در مراتب نفس و برخی بالمرّه محتجبند اینست که جهّال عصر که از پرتو جمال نصیب نبرده‌اند ببعضی مقال تکلّم مینمایند و در هر عصر و زمان بر اهل لجّهٴ توحید وارد میآورند آنچه را که خود بآن لایق و سزاوارند و لو یؤاخذ الله النّاس بما کسبوا ما ترک علی ظهرها من دابّة ولکن یؤخّرهم الی اجل مسمّی</p>

<p dir='rtl'>ای برادر من قلب لطیف بمنزلهٴ آیینه است آن را بصیقل حبّ و انقطاع از ما سوی الله پاک کن تا آفتاب حقیقی در آن جلوه نماید و صبح ازلی طالع شود و معنی لا یسعنی ارضی و لا سمائی ولکن یسعنی قلب عبدی المؤمن را آشکار و هویدا بینی و جان در دست گیری و بهزار حسرت نثار یار تازه نمائی</p>

<p dir='rtl'>و چون انوار تجلّی سلطان احدیّه بر عرش قلب و دل جلوس نمود نور او در جمیع اعضا و ارکان ظاهر میشود آن وقت سرّ حدیث مشهور سر از حجاب دیجور برآورد لازال العبد یتقرّب الیّ بالنّوافل حتّی احببته فاذا احببته کنت سمعه الّذی یسمع به الخ زیرا که صاحب بیت در بیت خود تجلّی نموده و ارکان بیت همه از نور او روشن و منوّر شده و فعل و اثر نور از منیر است اینست که همه باو حرکت نمایند و بارادهٴ او قیام کنند و اینست آن چشمه که مقرّبین از آن مینوشند چنانچه میفرماید عیناً یشرب بها المقرّبون</p>

<p dir='rtl'>و دیگر آنکه مبادا در این بیانات رایحهٴ حلول و یا تنزّلات عوالم حقّ در مراتب خلق رود و بر آن جناب شبهه شود زیرا که حقّ بذاته مقدّس است از صعود و نزول و از دخول و خروج لم‌یزل از صفات خلق غنیّ بوده و خواهد بود و نشناخته او را احدی و بکنه او راه نیافته نفسی کلّ عرفا در وادی معرفتش سرگردان و کلّ اولیا در ادراک ذاتش حیران منزّه است از ادراک هر مدرکی و متعالی است از عرفان هر عارفی السّبیل مسدود و الطّلب مردود دلیله آیاته و وجوده اثباته</p>

<p dir='rtl'>اینست که عاشقان روی جانان گفته‌اند یا من دلّ علی ذاته بذاته و تنزّه عن مجانسة مخلوقاته عدم صرف کجا تواند در میدان قدم اسب دواند و سایهٴ فانی کجا بخورشید باقی رسد حبیب لولاک ما عرفناک فرموده و محبوب اوادنی ما بلغناک گفته</p>

<p dir='rtl'>بلی این ذکرها که در مراتب عرفان ذکر میشود معرفت تجلّیات آن شمس حقیقت است که در مرایا تجلّی میفرماید و تجلّی آن نور در قلوب هست ولکن بحجبات نفسانیّه و شئونات عرضیّه محجوب است چون شمع زیر فانوس حدید چون فانوس مرتفع شد نور شمع ظاهر گردد</p>

<p dir='rtl'>و هم‌چنین چون خرق حجبات افکیّه از وجه قلب نمائی انوار احدیّه طالع شود</p>

<p dir='rtl'>پس معلوم شد که از برای تجلّیات هم دخول و خروج نیست تا چه رسد بآن جوهر وجود و سرّ مقصود ای برادر من در این مراتب از روی تحقیق سیر نما نه از روی تقلید و سالک را دورباش کلمات منع نکند و هیمنهٴ اشارات صدّ ننماید</p>

<p dir='rtl'>پرده چه باشد میان عاشق و معشوق</p>

<p dir='rtl'>سدّ سکندر نه مانع است و نه حایل</p>

<p dir='rtl'>اسرار بسیار و اغیار بیشمار سرّ محبوب را دفترها کفایت نکند و باین الواح اتمام نیابد با اینکه حرفی بیش نیست و رمزی بیش نه العلم نقطة کثّرها الجاهلون</p>

<p dir='rtl'>و از همین مقام اختلافات عوالم را هم ملاحظه کن اگرچه عوالم الهی نامتناهی است ولکن بعضی چهار رتبه ذکر نموده‌اند عالم زمان و آن آن است که از برای آن اوّل و آخر باشد و عالم دهر یعنی اوّل داشته باشد و آخرش پدید نباشد و عالم سرمد که اوّلی ملاحظه نشود و آخرش مفهوم شود و عالم ازل که نه اوّلی مشاهده شود و نه آخری اگرچه در این بیانات اختلاف بسیار است اگر تفصیل ذکر شود کسالت افزاید چنانچه بعضی عالم سرمد را بی ابتدا و انتها گفته‌اند و عالم ازل را غیب منیع لایدرک ذکر نموده‌اند و بعضی عوالم لاهوت و جبروت و ملکوت و ناسوت گفته‌اند</p>

<p dir='rtl'>و سفرهای سبیل عشق را چهار شمرده‌اند من الخلق الی الحقّ و من الحقّ الی الخلق و من الخلق الی الخلق و من الحقّ الی الحقّ</p>

<p dir='rtl'>و همچنین بسیار بیانات از عرفا و حکمای قبل هست که بنده متعرّض نشدم و دوست ندارم اذکار قبل بسیار اظهار شود زیرا که اقوال غیر را ذکر نمودن دلیل است بر علوم کسبی نه بر موهبت الهی ولکن اینقدر هم که ذکر شد بواسطهٴ عادت ناس است و تأسّی باصحاب و علاوه بر این در این رساله این بیانات نگنجد و عدم اقبال بذکر اقوال ایشان نه از غرور است بل بواسطهٴ ظهور حکمت و تجلّی موهبت است</p>

<p dir='rtl'>گر خضر در بحر کشتی را شکست</p>

<p dir='rtl'>صد درستی در شکست خضر هست</p>

<p dir='rtl'>والّا این بنده خود را در ساحت یکی از احبّای خدا معدوم میدانم و مفقود میشمرم تا چه رسد در بساط اولیا فسبحان ربّی الأعلی و از اینها گذشته مقصود ذکر مراتب سیر سالکین است نه بیان اختلاف اقوال عارفین</p>

<p dir='rtl'>اگرچه مثال مختصری در اوّل و آخر عالم نسبی و اضافی زده شد مجدّد مثال دیگر ذکر میشود تا تمام معانی در قمیص مثالی ظاهر شود مثلاً آن جناب در خود ملاحظه فرمایند که نسبت بپسر خود اوّلند و نسبت بپدر خود آخر و در ظاهر حکایت از ظاهر قدرت میکنید در عوالم صنع الهی و در باطن بر اسرار باطن که ودیعهٴ الهیّه است در شما پس اوّلیّت و آخریّت و ظاهریّت و باطنیّت باین معنی که ذکر شد بر شما صادق میآید تا در این چهار رتبه که بشما عنایت شده چهار رتبهٴ الهیّه را ادراک فرمائید تا بلبل قلب بر جمیع شاخسارهای گل وجود از غیب و شهود ندا کند بأنّه هو الأوّل و الآخر و الظّاهر و الباطن</p>

<p dir='rtl'>و این ذکرها در مراتب عوالم نسبت ذکر میشود والّا آن رجالی که بقدمی عالم نسبت و تقیید را طیّ نموده‌اند و بر بساط خوش تجرید ساکن شده‌اند و در عالمهای اطلاق و امر خیمه برافراخته‌اند جمیع این نسبتها را بناری سوخته‌اند و همهٴ این الفاظ را بنمی محو نموده‌اند و در یمّ روح شناوری مینمایند و در هوای قدس نور سیر میکنند دیگر الفاظ در این رتبه کجا وجود دارد تا اوّل یا آخر یا غیر اینها معلوم شود و مذکور آید در این مقام اوّل نفس آخر و آخر نفس اوّل است</p>

<p dir='rtl'>آتشی از عشق در جان برفروز</p>

<p dir='rtl'>سر بسر فکر و عبارت را بسوز</p>

<p dir='rtl'>ای دوست من در خود ملاحظه فرما که اگر پدر نمیشدی و پسر ندیده بودی این الفاظ هم نشنیده بودی پس حال همه را فراموش کن تا در مصطبهٴ توحید نزد ادیب عشق بیاموزی و از انّا به راجعون رجعت کنی و از وطن مجازی بمقام حقیقی خود واصل گردی و در ظلّ شجرهٴ دانش ساکن شوی</p>

<p dir='rtl'>ای عزیز نفس را فقیر نما تا در عرصهٴ بلند غنا وارد شوی و جسد را ذلیل کن تا از شریعهٴ عزّت بیاشامی و بجمیع معانی اشعار که سؤال فرمودی برسی</p>

<p dir='rtl'>پس معلوم شد که این مراتب بسته بسیر سالک است و در هر مدینه عالمی بیند و در هر وادی بچشمه‌ئی رسد و در هر صحرا نغمه‌ئی شنود ولی شاهباز هوای معنوی را شهنازهای بدیع روحانی در دل است و مرغ عراقی را آوازهای خوش حجازی در سر ولکن مستور بوده و مستور خواهد بود</p>

<p dir='rtl'>گر بگویم عقلها بر هم زند</p>

<p dir='rtl'>ور نویسم بس قلمها بشکند</p>

<p dir='rtl'>و السّلام علی من قطع هذا السّفر الأعلی و اتّبع الحقّ بأنوار الهدی</p>

<p dir='rtl'>و سالک بعد از قطع معارج این سفر بلند اعلی در مدینهٴ استغنا وارد میشود و در این وادی نسیم استغنای الهی را بیابد که از بیدای روح میوزد و حجابهای فقر را میسوزد و یوم یغنی الله کلّاً من سعته را بچشم ظاهر و باطن در غیب و شهادهٔ اشیاء مشاهده فرماید از حزن بسرور آید و از غم بفرح راجع شود قبض و انقباض را ببسط و انبساط تبدیل نماید</p>

<p dir='rtl'>مسافران این وادی اگر در ظاهر بر خاک ساکنند امّا در باطن بر رفرف معانی جالس و از نعمتهای بی‌زوال معنوی مرزوقند و از شرابهای لطیف روحانی شارب</p>

<p dir='rtl'>زبان در تفصیل این سه وادی عاجز است و بیان بغایت قاصر قلم در این عرصه قدم نگذارد و مداد جز سواد ثمر نیارد بلبل قلب را در این مقامات نواهای دیگر است و اسرار دیگر که دل از آن بجوش آید و روح در خروش ولکن این معمّای معانی را دل بدل باید گفت و سینه بسینه باید سپرد</p>

<p dir='rtl'>حال عارفان دل بدل تواند گفت</p>

<p dir='rtl'>این نه شیوهٴ قاصد وین نه حدّ مکتوب است</p>

<p dir='rtl'>و اسکت عجزاً عن امور کثیرة</p>

<p dir='rtl'>بنطقی لن تحصی و لو قلت قلّت</p>

<p dir='rtl'>ای رفیق تا بحدیقهٴ این معانی نرسی از خمر باقی این وادی نچشی و اگر چشی از غیر چشم پوشی و از بادهٴ استغنا بنوشی و از همه بگسلی و باو پیوندی و جان در رهش بازی و روان رایگان برافشانی اگرچه غیری در این مقام نیست تا چشم پوشی کان الله و لم یکن معه من شیء زیرا که سالک در این رتبه جمال دوست را در هر شیء بیند از نار رخسار یار بیند و در مجاز رمز حقیقت ملاحظه کند و از صفات سرّ هویّت مشاهده نماید زیرا پرده‌ها را بآهی سوخته و حجابها را بنگاهی برداشته ببصر حدید در صنع جدید سیر نماید و بقلب رقیق آثار دقیق ادراک کند و جعلنا الیوم بصرک حدیداً شاهد مقال و کافی احوال است</p>

<p dir='rtl'>و سالک بعد از سیر مراتب استغنای بحت در وادی حیرت وارد میشود و در بحرهای عظمت غوطه میخورد و در هر آن بر حیرتش می‌افزاید گاهی هیکل غنا را نفس فقر می‌بیند و جوهر استغنا را صرف عجز گاهی محو جمال ذی الجلال میشود و گاهی از وجود خود بیزار این صرصر حیرت چه درختهای معانی را که از پا انداخت و چه نفوسها را که از نفس برانداخت زیرا که این وادی سالک را در انقلاب آورد ولکن این ظهورات در نظر واصل بسیار محبوب و مرغوب است و در هر آن عالم بدیعی بیند و خلق جدیدی مشاهده کند و حیرت بر حیرت افزاید و محو صنع جدید سلطان احدیّه شود</p>

<p dir='rtl'>بلی ای برادر اگر در هر خلقی تفکّر نمائیم صدهزار حکمت بالغه بینیم و صدهزار علوم بدیعه بیاموزیم از جمله مخلوقات نوم است ملاحظه کن چه‌ قدر اسرار در آن ودیعه گذاشته شده و چه حکمتها در آن مخزون گشته و چه عوالم در آن مستور مانده ملاحظه فرمائید که شما در بیتی میخوابید و درهای آن بیت بسته است یکمرتبه خود را در شهر بعیدی مشاهده میکنید بی حرکت رجل و تعب جسد بآن شهر داخل میشوید و بی زحمت چشم مشاهده میکنید و بی محنت گوش میشنوید و بی لسان تکلّم مینمائید و شاید آنچه امشب دیده‌اید ده سال بعد در عالم زمان بحسب ظاهر بعینه می‌بینید</p>

<p dir='rtl'>حال چند حکمت است که در این نوم مشهود است و غیر اهل این وادی بر کما هی ادراک نمیکنند اوّل آنکه آن چه عالم است که بی چشم و گوش و دست و لسان حکم همهٴ اینها در آن معمول میشود و ثانی آنکه در عالم ظهور اثر خواب را امروز مشاهده میکنی ولکن این سیر را در عالم نوم ده سال قبل دیده حال ملاحظه نما فرق این دو عالم و اسرار مودعهٴ آن را تا بتأییدات الهی بمکاشفات سبحانی فایز شوی و پی بعوالم قدس بری</p>

<p dir='rtl'>و این آیات را حضرت باری در خلق گذاشته تا محتجبین انکار اسرار معاد نکنند و آنچه را وعده داده شده‌اند سهل نشمرند مثل اینکه بعضی تمسّک بعقل جسته و آنچه بعقل نیاید انکار نمایند و حال آنکه هرگز عقول ضعیفه همین مراتب مذکوره را ادراک نکند مگر عقل کلّی ربّانی</p>

<p dir='rtl'>عقل جزئی کی تواند گشت بر قرآن محیط</p>

<p dir='rtl'>عنکبوتی کی تواند کرد سیمرغی شکار</p>

<p dir='rtl'>و این عوالم کلّ در وادی حیرت دست دهد و مشاهده گردد و سالک در هر آن زیادتی طلب نماید و کسل نشود اینست که سیّد اوّلین و آخرین در مراتب فکرت و اظهار حیرت ربّ زدنی فیک تحیّراً فرموده</p>

<p dir='rtl'>و هم‌چنین تفکّر در تمامیّت خلق انسان کن که این همه عوالم و این همه مراتب در او مطویّ و مستور شده است</p>

<p dir='rtl'>أ تحسب انّک جرم صغیر</p>

<p dir='rtl'>و فیک انطوی العالم الأکبر</p>

<p dir='rtl'>پس جهدی باید که رتبهٴ حیوانی را معدوم کنیم تا معنی انسانی ظاهر شود</p>

<p dir='rtl'>و هم‌چنین لقمان که از چشمهٴ حکمت نوشیده و از بحر رحمت چشیده بپسرش ناتان بجهت اثبات مقامات حشر و موت همین خواب را دلیل آورده و مثل زده در این مقام ذکر مینمائیم تا ذکری از آن جوان مصطبهٴ توحید و پیر مراتب تعلیم و تجرید از این بندهٴ فانی باقی بماند فرمود ای پسر اگر قادر باشی که نخوابی پس قادری بر آنکه نمیری و اگر بتوانی بعد از خواب بیدار نشوی میتوانی که بعد از مرگ محشور نگردی</p>

<p dir='rtl'>ای دوست دل که محلّ اسرار باقیه است محلّ افکار فانیه مکن و سرمایهٴ عمر گرانمایه را باشتغال دنیای فانیه از دست مده از عالم قدسی بتراب دل مبند و اهل بساط انسی وطن خاکی مپسند</p>

<p dir='rtl'>باری ذکر این مراتب را انتهائی نه و این بنده را از صدمهٴ اهل روزگار احوالی نه</p>

<p dir='rtl'>این سخن ناقص بماند و بی‌قرار</p>

<p dir='rtl'>دل ندارم بی‌دلم معذور دار</p>

<p dir='rtl'>قلم ناله میکند و مداد میگرید و جیحون دل خون موج میزند لن یصیبنا الّا ما کتب الله لنا و السّلام علی من اتّبع الهدی</p>

<p dir='rtl'>و سالک بعد از ارتقای بمراتب بلند حیرت بوادی فقر حقیقی و فنای اصلی وارد شود و این رتبه مقام فنای از نفس و بقای بالله است و فقر از خود و غنای بمقصود است و در این مقام که ذکر فقر میشود یعنی فقیر است از آنچه در عالم خلق است و غنیّ است بآنچه در عوالم حقّ است زیرا که عاشق صادق و حبیب موافق چون بلقای محبوب و معشوق رسید از پرتو جمال محبوب و آتش قلب حبیب ناری مشتعل شود و جمیع سرادقات و حجبات را بسوزاند بلکه آنچه با او است حتّی مغز و پوست محترق گردد و جز دوست چیزی نماند</p>

<p dir='rtl'>چون تجلّی کرد اوصاف قدیم</p>

<p dir='rtl'>پس بسوزد وصف حادث را کلیم</p>

<p dir='rtl'>و در این مقام واصل مقدّس است از آنچه متعلّق بدنیا است پس اگر در نزد واصلین بحر وصال از اشیاء محدوده که متعلّق بعالم فانیه است یافت نشود چه از اموال ظاهریّه باشد و چه از تفکّرات نفسیّه بأسی نیست زیرا که آنچه نزد خلق است محدود است بحدود ایشان و آنچه نزد حقّ است مقدّس از آن این بیان را بسیار فکر باید تا پایان آشکار شود انّ الأبرار یشربون من کأس کان مزاجها کافورا اگر معنی کافور معلوم شود مقصود حقیقی معلوم گردد این مقام از فقر است که میفرماید الفقر فخری و از برای فقر باطنی و ظاهری مراتبها و معنیها است که ذکر آن را مناسب این مقام ندیدم لهذا بعهدهٴ وقتی گذاشتم تا خدا چه خواهد و قضا چه امضا نماید</p>

<p dir='rtl'>و این مقام است که کثرات کلّ شیء در سالک هالک شود و طلعت وجه از مشرق بقا سر از غطا بیرون آورد و معنی کلّ شیء هالک الّا وجهه مشهود گردد</p>

<p dir='rtl'>ای حبیب من نغمات روح را بجان و دل گوش کن و چون بصر حفظش نما که همیشهٔ ایّام معارف الهی بمثابهٴ ابر نیسانی بر اراضی قلوب انسانی جاری نیست اگرچه فیض فیّاض را تعطیلی و تعویقی نه ولکن هر زمان و عصر را رزقی معلوم و نعمتی مقدّر است و بقدر و اندازه افاضه میشود و ان من شیء الّا عندنا خزائنه و ما ننزّله الّا بقدر معلوم سحاب رحمت جانان جز بر ریاض جان نبارد و در غیر بهاران این کرم نفرماید فصول دیگر را از این فضل اکبر نصیبی نیست و اراضی جرزه را از این کرم قسمتی نه</p>

<p dir='rtl'>ای برادر هر بحری لؤلؤ ندارد و هر شاخی گل نیارد و بلبل بر آن نسراید پس تا بلبل بوستان معنوی بگلستان الهی بازنگشت و انوار صبح معانی بشمس حقیقی راجع نشد سعی کنید که شاید در این گلخن فانی بوئی از گلشن باقی بشنوید و در ظلّ اهل این مدینهٔ جاوید بمانید و چون باین رتبهٴ بلند اعلی رسیدی و باین درجهٴ عظمی فایز شدی یار بینی و اغیار فراموش کنی</p>

<p dir='rtl'>یار بی پرده از در و دیوار</p>

<p dir='rtl'>در تجلّی است یا اولی الأبصار</p>

<p dir='rtl'>از قطرهٴ جان گذشتی و ببحر جانان واصل شدی این است مقصودی که طلب فرمودی انشآءالله بآن فایز شوی</p>

<p dir='rtl'>در این مدینه حجبات نور هم خرق میشود و زایل میگردد لا لجماله حجاب سوی النّور و لا لوجهه نقاب الّا الظّهور ای عجب که یار چون شمس آشکار و اغیار در طلب زخارف و دینار بلی از شدّت ظهور پنهان مانده و از کثرت بروز مخفی گشته</p>

<p dir='rtl'>حقّ عیان چون مهر رخشان آمده</p>

<p dir='rtl'>حیف کاندر شهر کوران آمده</p>

<p dir='rtl'>در این وادی سالک مراتب وحدت وجود و شهود را طیّ نماید و بوحدتی که مقدّس از این دو مقام است واصل گردد احوال پی باین مقال برد نه بیان و جدال و هر کس در این محفل منزل گزیده و یا از این ریاض نسیمی یافته میداند چه عرض میشود و سالک باید</p>

<p dir='rtl'>در جمیع این اسفار بقدر شعری از شریعت که فی‌الحقیقه سرّ طریقت و ثمرهٴ شجرهٴ حقیقت است انحراف نورزد و در همهٴ مراتب بذیل اطاعت اوامر متشبّث باشد و بحبل اعراض از مناهی متمسّک تا از کأس شریعت مرزوق شود و بر اسرار حقیقت واقف گردد</p>

<p dir='rtl'>و هر چه از بیانات این بنده که مفهوم نشود و تزلزلی احداث کند باید مجدّد سؤال شود تا شبهه نماند و مقصود چون طلعت محبوب از مقام محمود ظاهر گردد</p>

<p dir='rtl'>و این اسفار که آن را در عالم زمان انتهائی پدید نیست سالک منقطع را اگر اعانت غیبی برسد و ولیّ امر مدد فرماید این هفت رتبه را در هفت قدم طیّ نماید بلکه در هفت نفس بلکه در یک نفس اذا شآء الله و اراد ذلک من فضله علی من یشآء</p>

<p dir='rtl'>طایران هوای توحید و واصلان لجّهٴ تجرید این مقام را که مقام بقاء بالله است در این مدینه منتهی رتبهٴ عارفان و منتهی وطن عاشقان شمرده‌اند و نزد این فانی بحر معنی این مقام اوّل شهربند دل است یعنی اوّل ورود انسان است بمدینهٴ قلب و قلب را چهار رتبه مقرّر است اگر اهلش یافت شد مذکور آید</p>

<p dir='rtl'>چون قلم در وصف این حالت رسید</p>

<p dir='rtl'>هم قلم بشکست و هم کاغذ درید</p>

<p dir='rtl'>و السّلام</p>

<p dir='rtl'>ای حبیب من این غزال صحرای احدیّه را کلابی چند در پی و این بلبل بستان صمدیّه را منقاری چند در تعاقب و این طایر هوای الهی را غراب کین در کمین و این صید برّ عشق را صیّاد حسد در عقب</p>

<p dir='rtl'>ای شیخ همّت را زجاج کن که شاید این سراج را از بادهای مخالف حفظ نماید اگرچه این سراج را امید چنان است که در زجاجهٴ الهی مشتعل و در مشکوة معنوی برافروزد زیرا گردنی که بعشق بلند شد البتّه بشمشیر افتد و سری که بحبّ برافراخت البتّه بباد رود و قلبی که بذکر محبوب پیوست البتّه پرخون گردد فنعم ما قال</p>

<p dir='rtl'>عش خالیاً فالحبّ راحته عناً</p>

<p dir='rtl'>فأوّله سقم و آخره قتل</p>

<p dir='rtl'>و السّلام علی من اتّبع الهدی</p>

<p dir='rtl'>آنچه از بدایع فکر در معنی طیر معروف که بفارسی کنجشک مینامند ذکر فرمودند معلوم و محقّق شد گویا بر اسرار معانی واقف شده‌اند ولکن هر حرفی را در هر عالمی باقتضای آن مقصودی مقرّر است بلی سالکین از هر اسمی رمزی و از هر حرفی سرّی ادراک مینمایند و این حروفات در مقامی اشاره بتقدیس است</p>

<p dir='rtl'>ک ای کفّ نفسک عمّا یشتهیه هواک ثمّ اقبل الی مولاک</p>

<p dir='rtl'>ن نزّه نفسک عمّا سواه لتفدی بروحک فی هواه</p>

<p dir='rtl'>ج جانب جناب الحقّ ان بقی فیک من صفات الخلق</p>

<p dir='rtl'>ش اشکر ربّک فی ارضه لیشکرک فی سمائه و ان کانت السّمآء فی عالم الأحدیّة نفس ارضه</p>

<p dir='rtl'>ک کفّر عنک الحجبات المحدودة لتعرف ما لا عرفته من المقامات القدسیّة</p>

<p dir='rtl'>و انّک لو تسمع نغمات هذه الطّیر الفانیة لتطلب من الکؤوس الباقیة الدّائمة و تترک الکأوب الفانیة الزّایلة</p>

<p dir='rtl'>و السّلام علی من اتّبع الهدی</p>

<p dir='rtl'>چهار وادی</p>
<p dir='rtl'>هو الحیّ</p>
<p dir='rtl'>ای ضیآء الحقّ حسام الدّین راد</p>

<p dir='rtl'>که فلک و ارکان چه تو شاهی نزاد</p>

<p dir='rtl'>نمیدانم چرا یکمرتبه رشتهٴ محبّت را گسیختید و عهد محکم مودّت را شکستید مگر خدا نکرده قصوری در ارادت بهم رسید و یا فتوری در خلوص نیّت پیدا گشت که از نظر محو شدم و سهو آمدم</p>

<p dir='rtl'>چه مخالفت بدیدی که ملاطفت بریدی</p>

<p dir='rtl'>مگر آنکه ما ضعیفیم و تو احتشام داری</p>

<p dir='rtl'>یا بیک تیر از کارزار برگشتی مگر نشنیده‌اید استقامت شرط راه است و دلیل ورود بارگاه انّ الّذین قالوا ربّنا الله ثمّ استقاموا تتنزّل علیهم الملائکة</p>

<p dir='rtl'>و دیگر میفرماید فاستقم کما امرت لهذا مستقرّین بساط وصول را این سلوک لازم و واجب است</p>

<p dir='rtl'>من آنچه شرط بلاغ است با تو میگویم</p>

<p dir='rtl'>تو خواه از سخنم پند گیر و خواه ملال</p>

<p dir='rtl'>اگرچه زیارت جواب نامه ننموده ذکر ارادت نزد عقلا خطا و بیجا است ولکن محبّت بدیع ذکر و قواعد قدیم را منسوخ نمود و معدوم کرد</p>

<p dir='rtl'>قصّهٴ لیلی مخوان و غصّهٴ مجنون</p>

<p dir='rtl'>عشق تو منسوخ کرد ذکر اوایل</p>

<p dir='rtl'>نام تو میرفت و عاشقان بشنیدند</p>

<p dir='rtl'>هر دو برقص آمدند سامع و قائل</p>

<p dir='rtl'>فی حکمة الالهیّة و تنبیه الرّبّانیّة</p>

<p dir='rtl'>من سر هر ماه سه روز ای صنم</p>

<p dir='rtl'>بیگمان باید که دیوانه شوم</p>

<p dir='rtl'>هان که امروز اوّل سه روزه است</p>

<p dir='rtl'>روز فیروز است نه فیروزه است</p>

<p dir='rtl'>شنیدم برای تبحیث و تدریس به تبریز و تفلیس حرکت فرموده‌اید و یا برای عروج معارج به سنندج تشریف برده‌اید</p>

<p dir='rtl'>ای سیّد من متصاعدان سموات سلوک از چهار طائفه بیش نیستند مختصری ذکر میشود که در آن خدمت معلوم آید و مبرهن گردد که هر طائفه را چه علامت است و چه مرتبة</p>

<p dir='rtl'>اوّل اگر سالکان از طالبان کعبهٴ مقصودند این رتبه متعلّق بنفس است ولکن نفس الله القائمة فیه بالسّنن مراد است</p>

<p dir='rtl'>و در این مقام نفس محبوب است نه مردود و مقبول است نه مقهور اگرچه در اوّل این رتبه محلّ جدال است ولکن آخر آن جلوس بر عرش جلال چنانکه میفرماید</p>

<p dir='rtl'>ای خلیل وقت و ابرهیم هش</p>

<p dir='rtl'>این چهار اطیار رهزن را بکش</p>

<p dir='rtl'>تا بعد از ممات سرّ حیات ظاهر شود</p>

<p dir='rtl'>و این مقام نفس مرضیّه است که میفرماید فادخلی فی عبادی و ادخلی جنّتی</p>

<p dir='rtl'>این مقام را اشارات بسیار است و دلالات بیشمار اینست که میفرماید سنریهم آیاتنا فی الآفاق و فی انفسهم حتّی یتبیّن لهم انّه لا اله الّا هو</p>

<p dir='rtl'>پس معلوم میشود که کتاب نفس را باید مطالعه نمود نه رسالهٴ نحو را چنانچه میفرماید اقرأ کتاب نفسک و کفی بنفسک الیوم حسیباً</p>

<p dir='rtl'>حکایت آورده‌اند که عارف الهی با عالم نحوی همراه شدند و همراز گشتند تا رسیدند بشاطی بحر العظمة عارف بی‌تأمّل توسّل فرموده بر آب راند و عالم نحوی چون نقش بر آب محو گشته مبهوت ماند بانگ زد عارف که چون عنان پیچیدی گفت ای برادر چه کنم چون پای رفتنم نیست سر نهادن اولی بود گفت آنچه از سیبویه و قولویه اخذ نموده‌ئی و یا از مطالب ابن حاجب و ابن مالک حمل فرموده‌ئی بریز و از آب بگذر</p>

<p dir='rtl'>محو میباید نه نحو این را بدان</p>

<p dir='rtl'>گر تو محوی بی‌خطر در آب ران</p>

<p dir='rtl'>و دیگر میفرماید لا تکونوا کالّذین نسوا الله فأنساهم انفسهم اولئک هم الفاسقون</p>

<p dir='rtl'>و اگر سالکان از ساکنان حجرهٴ محمودند این مقام راجع بعقل میشود که او را پیغمبر بدن مینامند و رکن اعظم میدانند لیکن عقل کلّی ربّانی مقصود است که در این رتبه تربیت امکان و اکوان بسلطنت او است نه هر عقل ناقص بی‌معنی چنانچه حکیم سنائی میگوید</p>

<p dir='rtl'>عقل جزئی کی تواند گشت بر قرآن محیط</p>

<p dir='rtl'>عنکبوتی کی تواند کرد سیمرغی شکار</p>

<p dir='rtl'>عقل اگر خواهی که ناگه در عقیلت نفکند</p>

<p dir='rtl'>گوش گیرش در دبیرستان الرّحمن درآر</p>

<p dir='rtl'>و در این مقام تلاطم بسیار است و طماطم بیشمار گاهی سالک را متصاعد مینماید و گاهی متنازل اینست که میفرماید مرّة تجذبنی الی عرش العمآء و مرّة تهلکنی بنار الاغمآء چنانچه سرّ مکنونه از آیهٴ مبارکهٴ کهف در این مقام معلوم میشود که میفرماید</p>

<p dir='rtl'>و تری الشّمس اذا طلعت تزاور عن کهفهم ذات الیمین و اذا غربت تقرضهم ذات الشّمال و هم فی فجوة منه ذلک من آیات الله من یهدی الله فهو المهتد و من یضلل فلن تجد له ولیّاً مرشدا</p>

<p dir='rtl'>اگر کسی اشارات همین یک آیهٴ مبارکه را مطّلع شود کافی است او را اینست که در وصف این رجال میفرماید رجال لا تلهیهم تجارة و لا بیع عن ذکر الله</p>

<p dir='rtl'>این مقام میزان است و پایان امتحان و در این رتبه هم استفاده ضرور ندارد و در تعلیم سالکین این لجّه میفرماید اتّقوا الله یعلّمکم الله و هم‌چنین میفرماید العلم نور یقذفه الله علی قلب من یشآء</p>

<p dir='rtl'>پس باید محلّ را آماده نمود و مستعدّ نزول عنایت شد تا که ساقی کفایت خمر مکرمت از زجاجهٴ رحمت بنوشاند الا انّ بذلک فلیتنافس المتنافسون</p>

<p dir='rtl'>و حینئذ اقول انّا للّه و انّا الیه راجعون</p>

<p dir='rtl'>و اگر عاشقان از عاکفان بیت مجذوبند این سریر سلطنت را جز طلعت عشق جالس نتواند شد این مقام را شرح نتوانم و وصف ندانم</p>

<p dir='rtl'>با دو عالم عشق را بیگانگی</p>

<p dir='rtl'>و اندر او هفتاد و دو دیوانگی</p>

<p dir='rtl'>مطرب عشق این زند وقت سماع</p>

<p dir='rtl'>بندگی بند و خداوندی صداع</p>

<p dir='rtl'>این رتبه صرف محبّت میطلبد و زلال مودّت میجوید و در وصف این اصحاب میفرماید الّذین لا یسبقونه بالقول و هم بأمره یعملون</p>

<p dir='rtl'>این مقام نه سلطنت عقل را کفایت مینماید و نه حکومت نفس را چنانچه نبیّئی از انبیآء الله عرض نمود الهی کیف الوصول الیک قال الق نفسک ثمّ تعال</p>

<p dir='rtl'>ایشان قومی هستند که صفّ نعال را با صدر جلال یک دانند و ایوان جمال را با میدان جدال در سبیل محبوب یک شمرند</p>

<p dir='rtl'>و معتکفین این بیت مطلب ندانند و مرکب برانند جز نفس دوست در دوست هیچ نبینند و کلّ الفاظ را مهمل دانند و جمیع مهملات را مستعمل دارند سر از پا نشناسند و دست از پا فرق ننمایند سراب را نفس آب گویند و ذهاب را سرّ ایاب خوانند اینست که میگوید</p>

<p dir='rtl'>وصفی ز حسن روی تو در خانقه فتاد</p>

<p dir='rtl'>صوفی طریق خانهٴ خمّار برگرفت</p>

<p dir='rtl'>عشقت بنای صبر بکلّی خراب کرد</p>

<p dir='rtl'>جورت در امید بیکبار برگرفت</p>

<p dir='rtl'>و در این مقام تعلیم و تعلّم البتّه عاطل ماند و باطل گردد</p>

<p dir='rtl'>عاشقان را شد مدرّس حسن دوست</p>

<p dir='rtl'>دفتر و درس و سبقشان روی او است</p>

<p dir='rtl'>درسشان آشوب و شور و ولوله</p>

<p dir='rtl'>نی زیادات است و باب سلسله</p>

<p dir='rtl'>سلسلهٔ این قوم جعد مشکبار</p>

<p dir='rtl'>مسئله دور است لیکن دور یار</p>

<p dir='rtl'>فی المناجاة للّه تبارک و تعالی</p>

<p dir='rtl'>ای خدا ای فضل تو حاجت روا</p>

<p dir='rtl'>با تو یاد هیچ کس نبود روا</p>

<p dir='rtl'>ذرّهٴ علمی که در جان من است</p>

<p dir='rtl'>وارهانش از هوا و خاک پست</p>

<p dir='rtl'>قطرهٴ دانش که بخشیدی ز پیش</p>

<p dir='rtl'>متّصل گردان بدریاهای خویش</p>

<p dir='rtl'>اذاً اقول لا حول و لا قوّة الّا بالله المهیمن القیّوم</p>

<p dir='rtl'>و اگر عارفان از واصلان طلعت محبوبند این مقام عرش فؤاد است و سرّ رشاد و این محلّ رمز یفعل ما یشآء و یحکم ما یرید است</p>

<p dir='rtl'>که اگر کلّ من فی السّموات و الأرض الی یوم ینفخ فی الصّور شرح این رمز شریف و سرّ لطیف را فرمایند البتّه از عهدهٴ حرفی برنیایند و احصا نتوانند زیرا که این مقام قدر است و سرّ مقدّر اینست که سؤال نمودند از این مسئله فرمودند بحر ذخّار لا تلجه ابداً و باز سؤال فرمودند فرمودند لیل دامس لا تسلکه</p>

<p dir='rtl'>و هر کس ادراک این رتبه نمود البتّه ستر نماید و اگر رشحی اظهار دارد یا ابراز نماید البتّه سر او بر دار مرتفع خواهد شد با وجود این قسم بخدا که اگر طالب مشهود میگشت مذکور میآمد زیرا که میفرماید الحبّ شرف لم یکن فی قلب الخائف الرّاهب</p>

<p dir='rtl'>و انّ السّالک الی الله فی منهج البیضآء و الرّکن الحمرآء لن یصل الی مقام وطنه الّا بکفّ الصّفر عمّا فی ایدی النّاس و من لم یخف الله اخافه الله من کلّ شیء و من خاف الله یخاف منه کلّ شیء</p>

<p dir='rtl'>پارسی گو گرچه تازی خوشتر است</p>

<p dir='rtl'>عشق را خود صد زبان دیگر است</p>

<p dir='rtl'>چه ملیح است این فرد در این مقام</p>

<p dir='rtl'>گر درّ عطا بخشد اینک صدفش دلها</p>

<p dir='rtl'>ور تیر بلا آید اینک هدفش جانها</p>

<p dir='rtl'>و اگر مخالف حکم کتاب نمیبود البتّه قاتل خود را از مال خود قسمت میدادم و ارث میبخشیدم و منّتش میبردم و دستش بر چشم میمالیدم ولیکن چه ‌کنم که نه مال دارم و نه سلطان قضا چنین امضا فرمود</p>

<p dir='rtl'>حینئذ اجد رائحة المسک من قمص الهآء عن یوسف البهآء کأنّی وجدتها قریباً ان انتم تجدونها بعیداً</p>

<p dir='rtl'>بوی جانی سوی جانم میرسد</p>

<p dir='rtl'>بوی یار مهربانم میرسد</p>

<p dir='rtl'>از برای حقّ صحبت سالها</p>

<p dir='rtl'>باز گو حالی از آن خوشحالها</p>

<p dir='rtl'>تا زمین و آسمان خندان شود</p>

<p dir='rtl'>عقل و روح و دیده صد چندان شود</p>

<p dir='rtl'>این محلّ صحو بحت و محو باتّ است محبّت را هم در این رتبه راهی نیست و مودّت را مقامی نه چنانچه میفرماید المحبّة حجاب بین المحبّ و المحبوب محبّت هم در این مقام قمص حجاب میشود و آنچه غیر دوست غطا میگردد و اینست که حکیم سنائی میگوید</p>

<p dir='rtl'>سوی آن دلبر نپوید هیچ کس با آرزو</p>

<p dir='rtl'>با چنان گلرخ نخسبد هیچ تن با پیرهن</p>

<p dir='rtl'>زیرا که این عالم الله است و منزّه از اشارات خلق رجال</p>

<p dir='rtl'>این بیت بر بساط نشاط با کمال فرح و انبساط الوهیّت مینمایند و ربوبیّت میفرمایند و بر نمارق عدل متمکّن شده‌اند و حکم میرانند و هر ذی حقّی را بقدر اندازهٴ او عطا میفرمایند و شاربان این کؤوس در قباب عزّت فوق عرش قدم ساکنند و در خیام رفعت بر کرسیّ عظمت جالس الّذین لا یرون فیها شمساً و لا زمهریراً</p>

<p dir='rtl'>در این رتبه سموات اعلی با ارض ادنی تعارض ندارد و تفاوت نجوید زیرا که مقام الطاف است نه بیان اضداد اگرچه در هر آن در شأن بدیع جلوه نماید یک شأن بیش نیست اینست که در یک مقام میفرماید لا یشغله شأن عن شأن و در مقام دیگر میفرماید کلّ یوم هو فی شأن ذلک من طعام الّذی لم یتسنّه طعمه و لن یتغیّر لونه اگر قدری میل فرمائی البتّه این آیه را تلاوت میفرمائی وجّهت وجهی للّذی فطر السّموات و الأرض حنیفاً مسلماً و ما انا من المشرکین و کذلک نری ابرهیم ملکوت السّموات و الأرض لیکون من المؤمنین اذاً فأدخل یدک فی جیبک ثمّ اخرجها بالقوّة لتشهدها نوراً للعالمین</p>

<p dir='rtl'>چه لطیف است این ماء عذب از ید ساقی محبور و چه رقیق است این خمر طهور از دست طلعت مخمور و چه نیکو است این طعام سرور از کؤوس کافور هنیئاً لمن شرب منها و عرف لذّتها و بلغ الی مقام معرفتها</p>

<p dir='rtl'>بیش از این گفتن مرا در خوی نیست</p>

<p dir='rtl'>بحر را گنجایش اندر جوی نیست</p>

<p dir='rtl'>زیرا که سرّ این در کنائز عصمت مکنون است و در خزائن قدرت مخزون منزّه از جواهر بیان است و مقدّس از لطائف تبیان</p>

<p dir='rtl'>حیرت در این مقام بسیار محبوب است و فقر بحت بسیار مطلوب اینست که میفرماید الفقر فخری و دیگر ذکر شده للّه تحت قباب العزّ طائفة اخفاهم فی ردآء الفقر اجلالاً آنها هستند که از چشم او ملاحظه نمایند و از گوش او هوش دارند چنانچه در حدیث مشهور مذکور است</p>

<p dir='rtl'>اخبار و آیات آفاقی و انفسی در این رتبه بسیار است ولیکن بدو حدیث اکتفا میرود تا نوری باشد برای مطالعین و سروری باشد برای مشتاقین</p>

<p dir='rtl'>اوّل اینست که میفرماید عبدی اطعنی حتّی اجعلک مثلی انا اقول کن فیکون و انت تقول کن فیکون</p>

<p dir='rtl'>و ثانی اینست که میفرماید یا ابن آدم لا تأنس بأحد ما وجدتنی و متی اردتنی وجدتنی بارّاً قریبا</p>

<p dir='rtl'>آنچه مذکور شد از اشارات بدیعه و دلالات منیعه راجع است بحرف واحد و نقطهٴ واحده ذلک من سنّة الله و لن تجد لسنّته تبدیلاً و لا تحویلاً</p>

<p dir='rtl'>مدّتی است که این نوشته را بیاد شما شروع نمودم و چون کاغذ قبل ملاحظه نشد قدری ابتدا گله و شکایت رفت لکن توقیع تازه رفع نمود و سبب شد که این رقعه را ارسال نمودم ذکر حبّ بنده در آن حضرت احتیاج اظهار ندارد و کفی بالله شهیداً و در خدمت جناب شیخ محمّد سلّمه الله تعالی باین دو فرد اکتفا نمودم معروض دارند</p>

<p dir='rtl'>من کوی تو جویم که به از عرش برین است</p>

<p dir='rtl'>من روی تو بینم که به از باغ جنان است</p>

<p dir='rtl'>اذاً عرضت امانة العشق علی القلم ابی ان یحملها فصار منصعقاً فلمّا افاق قال سبحانک انّی تبت الیک و انا اوّل المستغفرین و الحمد للّه ربّ العالمین</p>

<p dir='rtl'>شرح این هجران و این سوز جگر</p>

<p dir='rtl'>این زمان بگذار تا وقت دگر</p>

<p dir='rtl'>خوشتر آن باشد که سرّ دلبران</p>

<p dir='rtl'>گفته آید در حدیث دیگران</p>

<p dir='rtl'>فتنه و آشوب و خونریزی مجو</p>

<p dir='rtl'>بیش از این از شمس تبریزی مگو</p>

<p dir='rtl'>و السّلام علیکم و علی من طاف حولکم و فاز لقائکم</p>

<p dir='rtl'>آنچه بنده از پیش عرض نمودم مگس میل فرمود این از خوبی مرکّب میشود اگرچه سعدی در این مقام فردی ذکر نموده</p>

<p dir='rtl'>من دگر چیز نخواهم بنویسم که مگس</p>

<p dir='rtl'>زحمتم میدهد از بسکه سخن شیرین است</p>

<p dir='rtl'>دیگر دست از تحریر عاجز شد التماس مینماید که بس است لهذا میگویم سبحان ربّی ربّ العزّة عمّا یصفون</p>

<p dir='rtl'>این سند از کتابخانهٔ مراجع بهائی دانلود شده است. شما مجاز هستید از متن آن با توجّه به مقرّرات مندرج در سایت www.bahai.org/fa/legal استفاده نمائید.
